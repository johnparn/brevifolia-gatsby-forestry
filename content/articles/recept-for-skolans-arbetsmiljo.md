---
content_type: article
title: Recept för skolans arbetsmiljö
original_id: 15818
slug: recept-for-skolans-arbetsmiljo

---

Ligger fokus på individer som ”inte pallar trycket” istället för på organisatoriska problem? Saknas resurser för att åtgärda fel? Arbetsmiljöingenjören Lars Andersson ger tips om hur skolan kan bli en bättre arbetsplats.

I fallstudien [_Systematisk kunskapsbrist i skolan? Arbetsmiljöarbete utan udd_](https://www.diva-portal.org/smash/get/diva2:750839/FULLTEXT01.pdf "Fallstudie"), som kom i höstas, har Lars Andersson och hans studiekamrat Mats Hansson kartlagt det systematiska arbetsmiljöarbetet och synliggjort hinder för det, på två kommunala grundskolor.

Det här är deras examensarbete som arbetsmiljöingenjörer med teknologie magisterexamen från Kungliga Tekniska Högskolan, KTH. I sin granskning har de till exempel upptäckt att problem inte lyfts upp till rätt nivå i organisationskedjan, att det saknas både tid och kunskap för att få bukt med det som felar i skolorna. Här finns också förslag på lösningar.

Lars Andersson är sedan tidigare doktor i organisk kemi med examen från Sveriges lantbruksuniversitet, har jobbat inom läkemedelsbranschen som forskare på AstraZeneca, där han också var huvudskyddsombud. Med den bakgrunden; varför utbildar han sig till arbetsmiljöingenjör och gör ett radikalt byte av yrkeskarriär?

– Genom att se och ta mig an organisatoriska problem, kan jag vara med i arbetet med att åtgärda psykosociala arbetsmiljöproblem som stress och överbelastning, säger han. Och det i sig kan innebära stora vinster för såväl hälsa som arbetsglädje, kvalitet och effektivitet. I dagsläget brukar inte sådana här problem hanteras effektivt.

**Kan du ge ett konkret exempel på ett organisatoriskt problem?**

– Ta en rektors olika yrkesroller. Förutom att ansvara för den pedagogiska verksamheten, har rektorer normalt också hand om sådant som personal, anställningar, marknadsföring, budget, fastighetsfrågor, kompetensutveckling och arbetsmiljö. Det är förmodligen en omöjlig uppgift egentligen att ha så många funktioner inbakade i en och samma organisatoriska roll.

Men det är en sak att synliggöra och påtala problem från ett utifrån-perspektiv. Och något annat att ha sin jobbvardag på en arbetsplats där arbetsmiljöarbetet brister betänkligt – där arbetsmiljön kanske till och med är rent skadlig.

Låt oss föreställa oss följande:  
Lärare och administrativt anställda på en skola har påtalat problem med stress och för stor arbetsbörda till rektor men ingen förändring till det bättre sker. Rektorn verka sakna faktiska möjligheter att ändra på situationen och är dessutom själv överbelamrad med arbete. Låt oss anta att flera anställda på skolan har gett upp hoppet; de studerar platsannonser istället. Hur kan man få ordning på en sådan arbetsmiljö?

– Det gäller att lyfta upp frågorna till rätt nivå, betonar Lars Andersson.

**Vad menar du med “rätt nivå”? Vad är det?**

– Titta på ledningssystemet och lyft problemet till den nivå i organisationen där de avgörande besluten fattas. Ja, man kan behöva ta det hela vägen till kommunstyrelsen när skolan i själva verket inte har befogenheter att lösa problemet.

Han fortsätter:  
– En hel del problem och risker uppkommer till följd av beslut högre upp i organisationer och får allvarliga konsekvenser längre ner, som de på beslutsfattande nivå kanske inte kan överblicka. Man ser inte kopplingen mellan organisatoriska risker och arbetsmiljöproblem.

– Där de organisatoriska problemen blommar ut, där finns potentialen att förbättra organisationen. Ledningen och alla anställda behöver förstå fördelarna med att se organisatoriska risker.

> Dokumentera problem rätt är avgörande

– Det gäller att kunna benämna saker rätt. Om det till exempel regnar in på en skola, kanske man inte dokumenterar det som ett regelrätt arbetsmiljöproblem och det kan ju vara helt i sin ordning, om man åtgärdar det innan felet får konsekvenser för arbetsmiljön. Men om det får det, trots felanmälan och följda rutiner, är det mycket viktigt att inse att det är ett organisatoriskt arbetsmiljöproblem som man har att göra med.

### Se det som inte fungerar – problem som en tillgång

Enligt Lars Andersson finns det ändå en hel del i skolornas arbetsmiljöarbete som utförs bra, till exempel finns ramverket på plats i form av forum och rutiner och ett systematiskt arbetsmiljöarbete utförs ofta.

Men det brister på några avgörande punkter, när det gäller kunskapsbrist och metoder, som medför att det här arbetet tappar mycket i effekt. Det saknas metoder och arbetssätt som inkluderar organisatoriska problem i skolan. Dessutom brukar inte utvärderingar fånga upp de brister som finns i skolornas systematiska arbetsmiljöarbete. Med resultat att det arbetet inte förbättras.

– Orsaken till det här är en total avsaknad av expertkompetens i det dagliga, förebyggande arbetsmiljöarbetet, konstaterar han.

**Men har inte kommunens företagshälsovård den kompetens som du efterlyser?**

– Möjligen, men det saknas tyvärr beställarkompetens. Idag vet många inte vilka förebyggande tjänster man faktiskt skulle behöva köpa in.

**Du säger att det behövs experthjälp för det dagliga arbetsmiljöarbetet. Hur många skolor har råd med det?**

– Det här skulle kunna finansieras av till exempel kommunen, som skulle kunna bygga upp ett nätverk av arbetsmiljöexperter. Varje arbetsmiljöexpert kan förslagsvis leda det systematiska arbetsmiljöarbetet i ett tiotal skolor var.

– Bättre arbetsmiljö kan ge lägre sjuktal, minska personalomsättningen och höja kvaliteten på hela verksamheten. Om man räknar på det, tror jag att en sån här investering lönar sig snabbt. Att dålig arbetsmiljö är kostsam, det har till exempel [forskaren Malin Lohela-Karlsson](https://www.suntarbetsliv.se/forskning/systematiskt-arbetsmiljoarbete/tjana-pengar-pa/) visat.

Problem kommer inte upp till rätt nivå och rubriceras fel. Och så tid och kunskap som fattas – det är alltså exempel som Lars Anderssons och Mats Hanssons fallstudie _Systematisk kunskapsbrist i skolan? Arbetsmiljöarbete utan udd, tar upp_. Hur kan skolan metodiskt och konkret gå tillväga för att lösa sådana här problem?

Lars Anderssons tips
--------------------

**Han föreslår att kommuner anställer arbetsmiljöexperter med särskild kompetens i organisatorisk riskgranskning. En resurs som också kan användas av andra verksamheter än just skolor. Arbetsmiljöexperten ska också ge stöd i det dagliga arbetsmiljöarbetet på skolan. Skolan behöver arbetsmiljöexperter som:**

a) har god kunskap om aktuella lagar och regler.

b) kan identifiera och värdera organisatoriska problem – inkluderar det i checklistan över arbetsmiljöproblem.

c) kan välja riskgranskningsmetoder med hänsyn till riskernas natur, så att arbetsmiljörisker kan hanteras effektivt.

d) är pedagogiska och kan förankra arbetet i hela verksamheten.

e) kartlägger organisation och beslutsnivåer – ser till att ledningssystemet för arbetsmiljöarbetet blir tydligt och synliggör organisatoriska risker.

f) leder en skyddskommitté som träffas regelbundet med representanter från den verksamhet som faktiskt berörs.

g) ser till att alla får komma till tals i gruppen.

h) låter arbetsmiljögruppen sätta prioriteringsordningen för åtgärder.

i) utvecklar skyddsronderna så att de inte bara blir en riskinventering utan en reell riskgranskning. Riskgranskningen ska kunna fungera som stöd och hjälp när ordningen på åtgärder bestäms.

