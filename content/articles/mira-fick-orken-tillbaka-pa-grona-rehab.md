---
content_type: article
date: 2020-11-30T19:56:39
title: Mira fick orken tillbaka på Gröna rehab
original_id: 52724
slug: mira-fick-orken-tillbaka-pa-grona-rehab
image: "../images/2000x1000-Mira-Vanhatapio1-foto-anna-rehnberg.jpg"
image_caption: Rehabilitering i eget tempo. Mira Vanhatapio har fått hjälp att läka i sin egen takt, med stöd av den rofyllda miljön i Gröna Rehabs trädgård och skogen intill. Snart tar hon sina första steg tillbaka till arbetslivet. 
friskfaktorer: []
activity:
author: Anna Rehnberg
---

På Gröna Rehab i Göteborg hjälper man långtidssjukskrivna med stressrelaterad ohälsa att återgå till arbete. Rehabiliteringen bygger på forskning om naturens stresslindrande effekter och resultaten är goda.

Honungsrosen har blommat färdigt för i år men utgör på sin rosenbåge en tydlig entré till Gröna Rehabs trädgård, granne med Göteborgs botaniska trädgård. Under bågen står Hanna Berko och välkomnar.

[![](https://www.suntarbetsliv.se/wp-content/uploads/2020/11/200x220-hanna-berko-foto-anna-rehnberg.jpg)](https://www.suntarbetsliv.se/wp-content/uploads/2020/11/200x220-hanna-berko-foto-anna-rehnberg.jpg)– Rosenbågen fungerar även som symbolisk entré där du kan stanna upp, ta två djupa andetag och låta axlarna sjunka ner om du haft en stressig morgon, säger Hanna.

Det finns många rehabteam runt om i landet. Men inte många som har en rehabträdgårdsmästare, vilket är vad Hanna är. Trots att rehabträdgården bara är 800 kvadratmeter rymmer den blomsterrabatter, örtagårdar, grönsaksbäddar, växthus, bärbuskar, kompost och ytor att vila, skapa, umgås och lyssna inåt på.

### Använder forskning

– Hela trädgården är anlagd i rehabiliterande syfte och varje rum har sina restorativa effekter i enlighet med forskning på området, berättar Hanna.

[![](https://www.suntarbetsliv.se/wp-content/uploads/2020/11/200x220-marja-abrahamsson-foto-anna-rehnberg.jpg)](https://www.suntarbetsliv.se/wp-content/uploads/2020/11/200x220-marja-abrahamsson-foto-anna-rehnberg.jpg)Med restorativa effekter menas naturens förmåga att fylla oss människor med ny kraft och energi, ge mental avkoppling, stressreducering och återhämtning. Vid utmattningssyndrom är det viktigt med en längre återhämtning.

– Vi är verkligen genomlysta av forskningen och vet vad vi gör och varför, säger Marja Abrahamsson, fysioterapeut och samordnare.

### Träffas i grupp och enskilt

Rehabiliteringen pågår i 28 veckor, sker i grupper om sju personer som träffas tre timmar tre dagar i veckan. Det är en styrka att vara en grupp samtidigt som var och en har sin individuella resa.

> Här möts man av förståelse och omtanke.

– Här möts man av förståelse och omtanke. Alla vet hur det är att vara ny och må som sämst. De nya får hopp av att se dem som är på väg ut i arbete igen och de som är på sluttampen ser sin egen process. Det blir en bra dynamik, säger symbol- och arbetsterapeuten Anna Brissman.

Under resans gång lär man känna sina gränser, hitta sitt nej och uttrycka sina behov. Alla aktiviteter är konkreta och äger rum i ett lugnt tempo. Det handlar om att finna balans mellan aktivitet och vila, att hitta tillbaka till sig själv och till det som är hållbart. Vid aktiviteterna deltar två ur teamet, en som håller i aktiviteten och en som stöttar ifall någon deltagare behöver gå ifrån en stund. Teamets psykoterapeut har samtal i grupp.

– Även om vi arbetar i grupp vill eller orkar man kanske inte dela allt, säger Anna.

### Ute i trädgården och skogen

Sommarhalvåret är man utomhus nästan hela tiden, gör olika trädgårdsaktiviteter och vandrar i naturreservatet Änggårdsbergen. Mindfulness löper som en röd tråd. Närvaron i nuet är viktigare än att man gör ”på rätt sätt”. Hanna beskriver:

– Om vi till exempel ska rensa en rabatt är inte målet att ogräsrensa och bli färdiga. Istället rensar vi en stund och tar sedan paus. Hur känns det i kroppen, vill jag fortsätta rensa? Kan jag unna mig att ligga i hängmattan och vila medan andra jobbar? Det är en tillåtande miljö, det går inte att göra fel.

När hösten lagt trädgården i vila är man mera inomhus och använder det som skördats under sommaren.

– Vi gör paussymboler av naturmaterial, salva av våra ringblommor, lavendelpåsar och örtsalt, säger Anna.

På grund av skärpta coronarestriktioner sker just nu ingen verksamhet i grupp hos Gröna Rehab, varken utomhus eller inomhus. De besökande träffas istället på skogspromenader och digitala möten, samt för enskilda samtal.

### De allra flesta återhämtar sig

Återhämtning från utmattningssyndrom tar tid.

– Det är ingen quick fix, men 90 procent av dem som får rehabilitering på Gröna Rehab återgår i arbete efter ett halvår, säger Marja.

Ofta har deltagarna varit sjukskrivna mellan 1,5 – 2 år. Alla har diagnosen utmattningssyndrom, ibland i kombination med depression och ångest.

– Om man har en ihållande oro och ångest som påverkar ens vardagsliv kan man behöva få hjälp att komma till rätta med den innan man är redo. Det gäller att börja i rätt fas eftersom vi är arbetslivsinriktade, betonar Anna.

[![](https://www.suntarbetsliv.se/wp-content/uploads/2020/11/750x400-hanna-berko-malin-odenhall-marja-abrahamsson-karin-lindgren-anna-brissman-1.jpg)](https://www.suntarbetsliv.se/wp-content/uploads/2020/11/750x400-hanna-berko-malin-odenhall-marja-abrahamsson-karin-lindgren-anna-brissman-1.jpg)

_Teamet på Gröna Rehab. Från vänster Hanna Berko, rehabträdgårdsmästare, Malin Odenhall och Marja Abrahamsson, fysioterapeuter och samordnare, Karin Lindgren, psykoterapeut, och Anna Brissman, symbol- och arbetsterapeut._

### Mira fick plats på Gröna Rehab

Hur går det då till att få en plats på Gröna Rehab? En som vet är Mira Vanhatapio, som snart är klar med rehabiliteringsprogrammet.

Vi träffas en mild novemberdag bland bokträd och prasslande lövmattor i Änggårdsbergens naturreservat. Mira slår sig ner på en mossbelupen sten och smeker med handen över det mjuka gröna. I den här skogen har hon tillbringat mycket tid det senaste halvåret, liksom i rehabträdgården intill.

– Jag och min chef skrev en ansökan till Gröna Rehab efter samråd med min läkare för att få en mjuk återgång till arbetet, säger Mira och berättar bakgrunden.

Hur hon som älskar sitt arbete som HR-strateg tagit på sig alltför mycket ansvar och arbetat i ett rasande tempo utan att notera kroppens små varningssignaler.

> Jag trodde inte jag var en sådan som kunde bli utbränd.

– Jag trodde inte jag var en sådan som kunde bli utbränd, jag upplevde det höga tempot som en positiv utmaning, säger Mira.

### Rofylld miljö

Därför kom det som en chock när hon blev dramatiskt sjuk nästan från en dag till en annan med yrsel och tydlig sjukdomskänsla. Hon som alltid presterat på topp och som även i övrigt levde ett aktivt liv med träning, familj och vänner.

– Plötsligt klarade jag inte att arbeta, hade ingen kraft alls. Jag kände inte igen mig själv.

Mira blev beordrad att vila i två veckor och tänkte för sig själv att sedan skulle hon vara tillbaka på jobbet. Så blev det inte. Efter drygt ett års sjukskrivning fick hon plats på Gröna Rehab.

> Här öppnade sig ett smörgåsbord.

– Väl här öppnade sig ett smörgåsbord. Det är en oerhört rofylld miljö och de som jobbar här är närvarande i nuet, säger Mira.

Hon har lärt sig att det inte räcker att sova ikapp på helgen eller återhämta sig under semestern. Hon behöver åtta timmars sömn per natt och små pauser och stunder av meditation under dagen.

### Har fått verktyg som fungerar

– Jag har fått med mig verktyg som fungerar, säger Mira som snart börjar arbetsträna på 25 procent.

[![](https://www.suntarbetsliv.se/wp-content/uploads/2020/11/200x220-ida-lofgren.jpg)](https://www.suntarbetsliv.se/wp-content/uploads/2020/11/200x220-ida-lofgren.jpg)Under Miras sjukskrivning har hennes förra chef gått i pension. Ida Eklöf som nu är Miras chef är nöjd med överlämningen och tycker att kommunikationen mellan henne, Mira och Gröna Rehab varit tillitsfull och god.

– Mira är en mycket kompetent och driven medarbetare. Min uppgift blir inte att pusha utan att uppmana henne att hitta en bra nivå, känna efter och stegvis utöka i samråd med Gröna Rehab, behandlande läkare och försäkringskassa. Det gäller för mig som chef att vara lyhörd för hennes behov.

– Jag har fått vila mig frisk, men det har varit en aktiv vila där naturen varit vägledande. Där sker inget forcerat. Allt följer sin rytm och sker i precis rätt ögonblick. Den insikten har hjälpt mig att hitta min egen rytm, säger Mira.

[![](https://www.suntarbetsliv.se/wp-content/uploads/2020/11/750x400-ortsalt-grona-rehab-foto-anna-rehnberg-1.jpg)](https://www.suntarbetsliv.se/wp-content/uploads/2020/11/750x400-ortsalt-grona-rehab-foto-anna-rehnberg-1.jpg)

_Samtliga bilder utom porträttet på Ida Eklöf: Anna Rehnberg_

