---
content_type: article
date: 2015-03-11T08:37:00
title: 'En gruppresa ska utveckla verksamheten'
original_id: 15832
slug: en-gruppresa-ska-utveckla-verksamheten
image: "../images/heidikarin3hb1.jpg"
image_caption: 'Karin Sivertz och Heidi Ketola. '
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

Det vi gör varje dag på jobbet – det är vårt faktiska varumärke. Så resonerar Göteborgs Stads lokalförvaltning och har skräddarsytt ett verktyg för att engagera anställda i bygget av en ny organisation.

21 stadsdelar skulle bli till 10 och flera verksamheter slås ihop; Göteborgs Stads lokalförvaltning bildades under en dynamisk tid 2011 och är idag en av Sveriges största byggherrar och förvaltare av offentliga lokaler.

Skolor, äldreboende och olika boenden är exempel på det som drygt 400 anställda arbetar med här – alltifrån fastighetstekniker och hantverkare till ingenjörer och projektledare. Runt 150 000 göteborgare vistas i lokalerna varje dag.

### Grundläggande frågor

Heidi Ketola, HR-strateg på förvaltningen, sammanfattar verksamhetens uppdrag och utmaningar med några frågor:

– Hur gör vi så att folk känner att vi jobbar för dem? Hur jobbar vi tillsammans från samma plattform? Och vad kan vi göra för att öka känslan av tillhörighet och samsyn?

### Berättelser

Med hjälp av så kallad storytelling eller historieberättande, som det heter på svenska, har ett hundratal anställda i taget träffats över yrkesgränserna och berättat för varandra om när de har lyckats som bäst på jobbet.

Tio blandade yrkesgrupper med tio personer i varje har först fått dela erfarenheter om när de till exempel gjort en kund extra nöjd eller kanske fått till ett riktigt bra samarbete med en kollega.

Sedan valde de tio grupperna ut varsin berättelse och drog den inför alla i den hundrahövdade storgruppen.

### Kul och kraftfullt

“Ska vi verkligen hålla på med sånt här?” undrade först flera men rätt så snart fylldes rummet av mer aktivitet än tvivel.

– Det blev mycket skratt och vi kände igen oss i varandra, minns Karin Sivertz, verksamhetscontroller vid upphandlingar, skyddsombud och ordförande i lokalförvaltningens Saco-förening.

Hon har jobbat inom Göteborgs Stad sedan 1978 och fortsätter:

– Många medarbetare som annars inte brukar prata inför så många, vågade ställa sig upp, grabba en mikrofon och berätta sin story. Man blev ju så inspirerad!

– Den gruppen som du var med i gjorde rollspel och det var så härligt att se hur det gick att berätta på olika sätt, kommenterar Heidi Ketola.

**Hur har den här aktiviteten kunnat påverka arbetsmiljö och jobbvardag?**

– Det har blivit bättre sammanhållning och samarbete på flera ställen. Och vår förståelse för varandras arbetsuppgifter har ökat. Människor från olika yrken som annars inte jobbar ihop, har fått kontakt och lite mer kunskap om varandra. Det har gett oss en bättre vi-känsla, berättar Karin Sivertz.

Sedan filmades ett tiotal av de här berättelserna, för att inspirera anställda i förvaltningen.

### Specialdesignat

Parallellt försökte Heidi Ketola hitta ett lämpligt dialogverktyg. Hon dammsög marknaden men insåg sedan att det som hon letade efter ännu inte fanns.

– Vi behövde ett helt skräddarsytt verktyg eftersom vi har valt att specifikt utgå från våra fyra förhållningssätt och diskutera vad de betyder för oss i vårt arbete, hur vi bemöter varandra och de som vi är till för.

Förhållningssätten gäller för alla anställda inom Göteborgs Stad:

• Vi vet vårt uppdrag och vem vi är till för  
• Vi bryr oss  
• Vi arbetar tillsammans  
• Vi tänker nytt

Med hjälp av en referensgrupp från olika yrkesområden, fackliga organisationer och en workshop med alla förvaltningens chefer, skapade hon tillsammans med en grafisk formgivare verktyget Utvecklingsresan.

### Så här tycker vi

I fyra kuvert – ett kuvert för varje förhållningssätt – finns olika dilemman och situationer som samtliga arbetsplatser och anställda inom förvaltningen får ta ställning till och diskutera.

Som introduktion får de först titta på ett filmklipp med lokalförvaltningens direktör Rickard Nilsson som berättar om syftet med det här; få fram hur medarbetare och ledning vill beskriva verksamheten och vad den ska stå för.

Vid varje kuvertöppning visas också en av de filmade berättelserna där en anställd berättar om något som han eller hon är stolt över. Den berättelsen hänger ihop med det förhållningssätt som gruppen ska diskutera och ta ställning till. Deras svar och slutsatser sammanfattar en person i gruppen och skickar in till Heidi Ketola.

### Ett konkret exempel – hbtq

I kuvertet Vi bryr oss, finns till exempel följande situation med tillhörande frågor:  
“I fikarummet pratar två arbetskamrater om gårdagens hockeymatch. En dålig prestation på isen kommenteras med: “Han spelade som en bög.” Några skrattar, andra blir tysta.

a) Hur tänker du kring språkbruket/jargongen?  
b) Är det någon skillnad på om samtalet äger rum i fikarummet på jobbet jämfört med en parkeringsplats utanför ett äldreboende/en förskola?  
c) Hur eniga är ni i gruppen om hur ni skulle hanterat dilemmat?

Sätt ett kryss på skalan: Vi tyckte lika/var eniga – vi tyckte helt olika/var oeniga”

> En hel guldgruva

– Det gäller att inte floskla till det hela, konstaterar Heidi Ketola. Referensgruppen var rak och såg till att det blev så tillspetsat som det behövde bli. Det är ju jätteviktigt att våra anställda kan identifiera sig, känna igen uttryck och tankesätt. Då får det inte bli för svepande och tillrättalagt.

Det tar runt två timmar för varje grupp att arbeta sig igenom ett kuvert, ett i taget vid fyra olika tillfällen. Och det ska helst inte vara fler än sex personer i varje grupp.

**Hinner verkligen alla arbetsplatser inom förvaltningen att lägga ner den tid som behövs på det här? Och vill alla det?**

– Det här är ingenting som går att välja bort. Vi ska jobba med våra förhållningssätt. Det är beslutat av ledningen och har ingått som en obligatorisk del från oktober förra året till mars i år. Så jag har hunnit få in en hel guldgruva på mitt kontor! lägger Heidi Ketola till och ler.

Hon förklarar:  
– Med hjälp av det här materialet får vi fram hur vi kan beskriva oss och vad vi står för. Det ger oss en tydlig och gemensam grund att stå på. Våra förhållningssätt påverkar allt vad vi gör. Och vad vi gör varje dag på jobbet, det är ju det som är vårt varumärke.

I november i år kommer ledningen att vara klar med det här arbetet och det kompletteras med resultatet av den senaste kundundersökningen.

**Finns det andra verksamheter inom Göteborgs Stad som är intresserade av att använda Utvecklingsresan?**

– Ja, vi håller på att prata om det och hur vi skulle kunna sprida verktyget, säger Heidi Ketola.

I likabehandlingsplanen för nästa år, 2016, kommer det att finnas med en åtgärd med fokus på hbtq-frågor som riktar sig till alla chefer och medarbetare på förvaltningen.

