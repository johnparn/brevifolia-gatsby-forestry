---
content_type: article
title: Nytt sätt att kommunicera ökar trygghet i nattjobb
original_id: 15663
slug: nytt-satt-att-kommunicera-okar-trygghet-i-nattjobb

---

I nattpatrullen i Örnsköldsviks hemtjänst använder de det nationella kommunikationssystemet Rakel, istället för mobiltelefoner. Rakel gör det enklare att få förstärkning och ökar tryggheten.

Som en del i Sveriges krishanteringssystem har statliga Myndigheten för samhällsskydd och beredskap har utvecklat Rakel, för att göra det enklare för räddningstjänst, polis och ambulans att prata med varandra. Det ska gå att lita på också vid stormar och vid andra extrema situationer.

Drygt 400 organisationer, med 50 000 abonnemang, använder systemet och de tre största användarna är Polisen, Kriminalvården och Tullverket ( siffrorna från 2013).  
I flera kommuner har man, som i Örnsköldsvik, börjat använda Rakel också inom andra områden. Rakelenheterna fungerar lite annorlunda än vanliga mobiltelefoner. De påminner mer om jaktradio på det viset att när en person talar i den så hör alla som ingår i samma grupp vad som sägs.

– Vi har fått en säkrare arbetsmiljö och är mer tillgängliga för våra brukare, säger Christina Eriksson, enhetschef på hemtjänsten i Örnsköldsvik.

> Vi jobbar effektivare, får en säkrare arbetsmiljö och är mer tillgängliga för våra brukare

Nattpatrullen i Örnsköldsvik utgör en grupp och kan därför enkelt prata med varandra. Personalen behöver inte leta upp telefonnummer och hålla reda på kontaktuppgifter till alla som de behöver prata med under ett pass. Det är bara att tala i enheten så hör alla.

— Vi tar emot trygghetslarmen från kommunens alarmeringscentral på våra Rakelenheter och det är väldigt smidigt. Vi kan snabbt och enkelt diskutera med varandra för att bedöma vem som ska åka på larmet, säger Lillemor Lindström, vårdare i Nattpatrullen.

### Lätt att be om förstärkning

— Vi jobbar i en stor kommun och mobiltelefonerna hade inte täckning över allt. Med Rakel är det mycket bättre. Det är en trygghet eftersom vi åker ensamma, säger Lillemor Lindström.

En typisk sådan händelse då Rakel underlättar är när de kommer hem till en brukare och upptäcker att han eller hon har fallit. Visar det sig att det är svårt att ensam lyfta upp personen är det enkelt att be någon att komma och hjälpa till. Den kollega som är närmast är den som oftast kommer till undsättning.

### Kontakt med larmcentralen vid hot

Rakelenheterna ökar också säkerheten eftersom det finns en nödknapp. Inne i centrala Örnsköldsvik, särskilt på helgkvällar, kan det vara mycket folk och fylla. Lillemor Lindström berättar att det ibland kan kännas oroligt men om de känner sig hotade kan de trycka på nödknappen. Då går ett larm direkt till kommunens larmcentral som via högtalaren på Rakelenheten kan lyssna på det som sker.

— Larmcentralen kan inte prata med mig utan bara lyssna. Jag har då en viss tid på mig att beskriva i ord vad som händer, för att de ska kunna bedöma om de ska skicka hjälp eller inte.

För att inte avslöja för de som är hotfulla att vårdaren larmar, så syns det inte på själva Rakelenheten att larmcentralen hör det som sägs. Det är en extra trygghetsfunktion, tycker Lillemor Lindström. En annan är positionering, alltså att Räddningstjänsten kan ta reda på var Rakelenheten är någonstans.

Om en vårdare hamnar i ett område eller situation som känns otrygg kan hon trycka på en knapp. Då får Räddningstjänsten veta var Rakelenheten befinner sig. Uppstår ett hot eller nödfall så vet de på vilken plats det sker.

När de gick över till systemet för två år sedan fick alla utbildning för att lära sig hur det fungerar. I början minns Lillemor Lindström att de tyckte enheterna var stora och klumpiga, men nu är det inget som någon tänker på. Lillemor fäster den i sin väst, så hon går inte och håller den i handen.

— Rakel har underlättat vansinnigt mycket. Det är ett jättebra hjälpmedel som vi inte vill vara utan.

### Säkrare med Rakel

Christina Eriksson, enhetschef på hemtjänsten i Örnsköldsvik, berättar att de fick Rakel inom ramen för ett samarbetsprojekt mellan nattpatrullen och kommunens alarmeringscentral gällande trygghetslarm. Tiden för projektet har gått ut efter två år, men de har fortfarande kvar sina enheter. Det finns ett politikerbeslut om att använda Rakel, men Christina Eriksson säger att den formuleringen är luddig och känner sig inte helt säker på att de får ha dem kvar.

— Vi jobbar hårt för att få behålla dem. För oss innebär de att vi jobbar effektivare, får en säkrare arbetsmiljö och är mer tillgängliga för våra brukare, säger Christina Eriksson.

