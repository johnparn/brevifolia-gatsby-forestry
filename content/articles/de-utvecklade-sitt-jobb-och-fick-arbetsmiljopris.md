---
content_type: article
title: Med träffar tacklade de ensamma jobb
original_id: 15579
slug: de-utvecklade-sitt-jobb-och-fick-arbetsmiljopris

---

De anställda på mötesplatser för seniorer skapade en hälsofrämjande arbetsmiljö när de förändrade jobb som varit ensamt, cheflöst och spretigt. För detta fick de Kristianstads arbetsmiljöpris för 2013.

På Mötesplats Österäng i Kristianstad har bokläsningen samlat 14 seniorer som lyssnar på 90-åriga Gudrun Svensson läsa ur boken Kaffe med rån. Hon avbryter med frågan: “Hör någon vad jag läser”, och får ett rungande svar. Gudrun Svensson är aktiv gäst på mötesplatsen och anmälde sig själv som läsare.

Så har Mötesplatserna i kommunen utvecklats alltmer. Kunderna har och blivit delaktiga, och personalen har blivit alltmer självbestämmande och samverkande.

### Bygger upp ett samspel

Det började som träffpunkter på äldreboendena, öppna för alla. Dit kommer de äldreboende, liksom seniorer med hemtjänst eller med anhörigvård, de med funktionshinder och de som bor själva på området. I början var det oftast en anställd som höll i all verksamhet på sin Mötesplats, utan stöd från andra.

– Men det var ensamt och lätt att bli uttröttad av allt egenansvar, säger Kristina Persson, äldrepedagog och skyddsombud på fackförbundet Vision.

– Vi började ordna träffar med varandra på våra egna initiativ, berättar Pia Seliger, äldrepedagog. Men då blev det mest socialt babbel och inga samtal som var direkt arbetsrelaterat eller utvecklande.

Från 2010 har man samordnat de 16 Mötesplatserna i en organisation, med en gemensam enhetschef. Men det var inte utan problem: totalt sju chefer har kommit och sex har gått.

– De täta chefsbytena har hindrat utvecklingen, men nu ska det bli ordning även på chefen, säger nuvarande chefen Niklas Lindqvist med ett leende. Vi bygger nu upp ett samspel mellan Mötesplatserna, bland annat med arbetsplatsträffar en gång i månaden.

> De anställda har blivit alltmer öppna för andras idéer

### Modell för bättre samarbete inom arbetsgruppen

Från januari 2014 organiserar de Mötesplatserna i fyra olika geografiska områden, för att öka samverkan, minska ensamarbetet och utveckla aktiviteterna.

– En viktig utbildning som vi gått har varit i samverkansmetoden SAMspel, en modell för bättre samarbete inom arbetsgruppen, säger Pia Seliger. SAMspel har gett en hållbar grund för utveckling, och tydlig samsyn på uppdraget och vem vi är till för.

På Mötesplatserna finns oftast en anställd, men de samkör alltfler program med varandra. De har blivit alltmer öppna för andras idéer och tar gärna in kunderna som medverkande, liksom organisationer som kyrkan, PRO och studieförbunden.

– Lyhördhet är ett centralt begrepp för oss, säger Niklas Lindqvist. Det är inte bara vårt koncept som gäller, vi backar gärna om någon senior har en idé och vill ta ansvar.

– Vi vill integrera vårt arbete med kundernas eller andra som vill medverka, fyller Kristina Persson på. De har massor av egna kunskaper som bör få blomma ut.

Hon berättar om hur julgranen kom till en Mötesplats. De diskuterade vid mötet var man skulle köpa den, billigast och bäst. Frågan blev vilande till morgonen efter, men då stod en gran vid dörren. En kund hade fixat den via en kontakt på landet.

– Mötesplatsen ska ju bryta den ensamhet som många äldre hamnar i, säger Pia Seliger. Kristina och jag är även anhörigsamordnare, och där har vi nytta av Mötesplatsen för anhöriga som vårdar sina äldre närstående.

Läs mer om i faktarutor efter artikeln – om Mötesplatsernas verksamhet,  och om hur de anställda på Mötesplatserna beskriver förutsättningarna för en god arbetsmiljö.

### Pris ger bättre känsla för god arbetsmiljö

Arbetsmiljöpriset består av en check på 25 000 kr till föreläsning, studiebesök eller annat som hela arbetsgruppen får ta del av. Kristianstads kommun är sannolikt den bland landets kommuner som längst har haft årligt arbetsmiljöpris, det är Ritha Bencker, HR-specialist och handläggare för priset, övertygad om. Och att priset skapar en allmänt bättre känsla för en god arbetsmiljö.

– Ja, hela processen ger bättre arbetsmiljö i kommunen, säger hon. Allt från att vi scannar av de nominerade arbetsplatserna till att vinnaren blir det goda exemplet och att priset ger ökad kunskap på den arbetsplatsen.

För kravet är att hela arbetsplatsen ska vara involverad i utvecklingsarbetet, och ha en god samverkan med cheferna. Det ger en spridningseffekt utöver den enheten.

– Likaså låter vi vinnaren berätta om sitt framgångsrecept och fortsatt utveckling under våra hälsodagar, säger Ritha Bencker. Allt leder till att medvetenheten kring arbetsmiljö växer i kommunen.

FAKTA/Mötesplatserna
--------------------

Mötesplatserna startade för 1995 med enheter inom äldreomsorgens vårdinrättningar. De finns nu på 16 platser, även inom seniorboenden, runt om i kommunen och tanken är att de ska utvidgas med mobila enheter ut i de mindre byarna.

Målet är en stödjande miljö för hälsosamt åldrande, med aktiviteter som musik, dans, sång, fysisk träning, god mat, kortspel, läsning av böcker och tidningar. Det handlar om “att att få kunden att känna trygghet, glädje, gemenskap och tillhörighet.”

Totalt finns 21 anställda vid mötesplatserna, med kompetenser som terapibiträden, fritidsledare, vård- och omsorgspersonal, och från 2007 äldrepedagoger med högskoleutbildning. På gång är fler pedagoger. Normalt finns en anställd per Mötesplats, men fyra enheter har två anställda och vid en finns tre anställda.

FAKTA/Förutsättningar för bra arbetsmiljö – enligt de anställda
---------------------------------------------------------------

En ledning som har ett hälsofrämjande synsätt genom att arbetsgruppen får verktyg till att:

*    respektera varandras kunnande
*    se varandra som komplement
*    ha en samsyn om att den fysiska arbetsmiljön blir påverkad av den psykosociala, och vice versa
*    ta ett egenansvar för sin arbetsmiljö
*    ta råd ifrån varandra, och inte vara rädd för att berätta hur du känner och hur du mår.
*    ge varandra feedback och beröm

Sist men inte minst, tänk på att DU ÄR DIN ARBETSMILJÖ!

FAKTA/Arbetsmiljöpriset
-----------------------

2013 var Kristianstads kommuns nittonde år med arbetsmiljöpris till den förvaltning eller kommunala enhet som har förändrat och förbättrat den gemensamma arbetsmiljön på ett positivt och kreativt sätt.

För 2013 var fyra arbetsplatser nominerade: Lönesupport på HR-enheten, Mötesplatserna, Önnegårdens kök och Larmcentralen på Räddningstjänsten.

Priset är på 25 000 kr och ska användas “till gemensamma aktiviteter för att fortsätta utveckla den goda arbetsmiljön på arbetsplatsen”.

Kommunen delar ut priset på Nobeldagen, och årets liksom fjolårets vinnare plus jury och alla nominerade har en egen nobelmiddag som denna gång bestod av tre rätter: Hummersoppa, hjortstek, och glass med varm hjortronsås. Plus alkoholfri dryck.

Juryn består av personalutskottets presidium, personaldirektören, sekreteraren i samverkansgruppen, handläggaren för arbetsmiljöpriset, arbetsmiljöenhetens enhetschef och två fackliga representanter för vardera SACO, TCO och LO.

