---
content_type: article
title: Så använder labbet i Bollnäs HME-enkäten
original_id: 15812
slug: sa-anvander-labbet-i-bollnas-hme-enkaten

---

En enkel enkät och en årlig handlingsplan för arbetsmiljö – det är grunden för det systematiska arbetsmiljöarbetet på Laboratoriemedicin på Bollnäs sjukhus.

HME står för Hållbart MedarbetarEngagemang och är en enkät som utarbetats av Sveriges Kommuner och Landsting för att mäta den psykosociala arbetsmiljön. Enkäten används på arbetsplatser i många kommuner och landsting, bland annat på Bollnäs sjukhus – men här lite mer avancerat än på många andra håll.

Det är trångt men trivsamt på laboratoriemedicinska avdelningen på Bollnäs sjukhus. I en öppen lokal med några avskiljande väggar, står på bänkar och bord instrument som lyser och blinkar, och provrör fyllda med blod eller andra kroppsvätskor som ska analyseras.

Här arbetar ett tjugotal personer med att ta prover på patienter, analysera prover, dokumentera dem och skicka tillbaka resultaten till de avdelningar eller enheter som begärt tjänsten. Labbet är igång dygnet runt, så här finns alltid någon på plats.

### Har koll på arbetsuppgifterna

För att kunna utföra alla arbetsuppgifter på labbet behöver man vara utbildad biomedicinsk analytiker (BMA). Men det är bara två tredjedelar av de anställda här. De övriga har en utbildning som delvis stämmer överens med BMA-utbildningen.

– Det är vårt största arbetsmiljöproblem som skapar mycket stress och ställer till det med schemana, för det måste alltid finnas en behörig BMA här, säger Eva Bild, chef för labbet i Bollnäs och ytterligare ett mindre labb i Söderhamn.

> “Som chef måste jag visa att jag jobbar med de här frågorna”

Bristen på personal med rätt utbildning får konsekvenser för intervjun med henne och biomedicinska analytikern Ann-Britt Eriksson, tillika skyddsombud, i Eva Bilds lilla arbetsrum. Ann-Britt Eriksson har jobbat här länge och har full koll på alla arbetsuppgifter. Hon måste då och då gå ifrån för att kolla att arbetet löper på vid hennes placering.

### Prioriteringsmatrisen avgör vad som är viktigt

För att mäta den psykosociala arbetsmiljön använder Eva Bild bland annat den så kallade HME-enkäten, en enkel enkät med nio frågor. Det är den enkät som alla verksamheter sedan 2013 använder i Gävleborgs läns landsting, dit Bollnäs sjukhus hör.

Vartannat år får medarbetarna dessutom svara på frågor i en större enkät.

Till hjälp för att prioritera vilka resultat från enkäten som är viktigast, använder Eva Bild en så kallad prioriteringsmatris. Matrisen visar på var det finns en koppling mellan svaren från den större enkäten och svaren från HME.

– Det som är bra med HME och prioriteringsmatrisen är att man får veta vilka brister man ska fokusera på, säger Eva Bild.

Ann-Britt Eriksson håller med.

– HME och matrisen tillsammans gör tydligt vad som är viktigt, säger hon.

### Gör en handlingsplan tillsammans

På labbet använder de också andra enkäter för att mäta arbetsmiljön. Fyra gånger om året får medarbetarna fylla i ett mindre formulär, en “tempmätning”, som sammanställs centralt.

– För mig är det viktigt att motivera alla mina medarbetare att svara på de här enkäterna, så jag får ett sant material. Sedan måste jag som chef visa att jag jobbar med de här frågorna också, säger Eva Bild.

– Tillsammans gör vi en handlingsplan för hur vi ska arbeta vidare för att minska den stress som framkommer i undersökningarna, säger hon.

Labbet i Bollnäs har gott rykte bland dem som behöver deras tjänster, och resultaten från medarbetarundersökningarna ligger också högt.

Och rekryteringen av nya biomedicinska analytiker pågår för fullt. Den förvaltning som labbet tillhör, har också inrättat ett lärlingssystem för ungdomar som kanske vill utbilda sig i yrket längre fram. De får en lärlingslön och jobb på labbet under ett halvår, med förlängning ytterligare ett halvår, för att pröva på arbetsuppgifterna.

– Just nu har vi en lärling på plats, och det fungerar jättebra, säger Eva Bild.

