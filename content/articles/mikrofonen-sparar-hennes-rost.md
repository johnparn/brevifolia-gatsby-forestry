---
content_type: article
date: 2020-02-26T15:28:11
title: 'Mikrofonen sparar hennes röst'
original_id: 45121
slug: mikrofonen-sparar-hennes-rost
image: "../images/2000x1000-ann-bohlin-andersson2-foto-anna-hallen-tt.jpg"
image_caption: 'Nu behöver jag aldrig anstränga rösten, konstaterar läraren Ann Bohlin Andersson i Isabergsskolan. Sedan flera år använder hon ljudutjämningssystem, en mikrofon och högtalare i klassrummet. '
author: Michael Nyhaga
friskfaktorer: ''
activity: ''
articles_teasers_2: []
article-teasers-list: []

---

Mikrofon och högtalare är ett enkelt sätt att förbättra ljudmiljön i skolans klassrum. Lärarnas röster sparas och eleverna koncentrerar sig bättre. Ann Bohlin Andersson, lågstadielärare I Gislaved, har använt sig av ljudutjämningssystem i flera år och ser fördelarna.

Många skolor har höga ljudnivåer. Det är stressande och innebär en dålig arbetsmiljö för både lärare och elever. Många lärare har också röstproblem, blir hesa och behöver vila rösten när de kommer hem.

Men det går att förbättra ljudmiljön i klassrummen. Ett sätt att göra det på är att installera högtalare i klassrummen och förse läraren med en mikrofon.

Mikrofonen hänger runt lärarens hals och högtalaren sitter på ett stativ och sprider ljudet i rummet. Det gör att alla i klassen hör lika bra oavsett var de sitter. För läraren blir det lättare att gå runt i klassrummet och vända sig till enskilda elever samtidigt som hen kan fortsätta prata med de andra.

### Köpte in ljudutjämning till alla skolor

Ett antal kommuner har skaffat sådana system för ljudutjämning. I Gislaved har man storsatsat och köpt in ljudutjämningssystem till samtliga skolor i kommunen.

[![](https://www.suntarbetsliv.se/wp-content/uploads/2020/03/200x220-jan-pettersson.jpg)](https://www.suntarbetsliv.se/wp-content/uploads/2020/03/200x220-jan-pettersson.jpg)– Jag har inte hört om någon annan kommun som satsat på samma sätt, säger Jan Pettersson, teamchef på Gislaveds barn- och ungdomsförvaltning och en av de drivande bakom satsningen.

Det började med att de skaffade ljudanläggningar för elever med hörselnedsättning. Några lärare ville prova dem även i klasser som inte hade elever med hörselproblem. Det ledde till att allt fler låg- och mellanstadielärare ville ha ljudutjämningssystem i sina klasser och de köpte in fler system. 2017 köpte kommunen in cirka 130 enheter till alla skolor i kommunen.

> Lärarna spar sina röster och eleverna hör dem bättre.

– Vi ställde frågor till rektorerna som förde dem vidare till pedagogerna. Svaren visade att det är bättre studieklimat i klassrummen, att lärarna spar sina röster och att eleverna hör dem bättre. Det räckte för att vi skulle vilja satsa på det här, säger Jan Pettersson.

### Mindre stress och heshet

Ann Bohlin Andersson är lågstadielärare på Isabergsskolan, skolan som var först i Gislaved med ljudutjämningssystem i alla klassrummen. Nu har hon arbetat med ljudutjämning i klassrummet i flera år.

[![](https://www.suntarbetsliv.se/wp-content/uploads/2020/03/200x220-ann-bohlin-andersson-foto-anna-hallen-tt.jpg)](https://www.suntarbetsliv.se/wp-content/uploads/2020/03/200x220-ann-bohlin-andersson-foto-anna-hallen-tt.jpg)– För mig var det en helt ny värld. Jag blev fascinerad av de möjligheter det ger och effekterna av det. Det påverkade undervisningsmiljön i hela klassrummet, säger hon.

Hon menar att eleverna får mer ork och koncentration när de inte behöver koncentrera sig för att höra vad hon säger. Hon har inte heller haft några problem med heshet sedan hon började använda ljudutjämningssystemet.

– Jag behöver aldrig anstränga rösten och kan använda vanlig samtalston. Jag kan viska och de hör ändå vad jag säger.

Eftersom hon lättare kan variera mellan olika röstlägen blir också det hon säger mer intressant och levande för eleverna.

[![](https://www.suntarbetsliv.se/wp-content/uploads/2020/03/200x220-yvonn-asp-foto-anna-hallen-tt.jpg)](https://www.suntarbetsliv.se/wp-content/uploads/2020/03/200x220-yvonn-asp-foto-anna-hallen-tt.jpg)Lärarna sparar också tid under lektionen när de inte behöver upprepa vad de säger. 

–  Och då minskar stressen, konstaterar Yvonn Asp, rektor på Isabergsskolan.

