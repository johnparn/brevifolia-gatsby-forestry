---
content_type: article
title: Positivt gensvar för ny ersättning i hemtjänst
original_id: 15876
slug: positivt-gensvar-for-ny-ersattning-i-hemtjanst

---

Kommunerna borde ta hänsyn till hur mycket hjälp olika brukare behöver, när de ersätter hemtjänsten för deras arbete. Det föreslår forskaren Ingela Målqvist. Nu har politiker och chefer inom hemtjänsten fått säga vad de tycker om förslaget.

Kommuner borde anpassa ersättningen till hemtjänsten efter hur mycket hjälp de olika brukarna behöver. Och de borde regelbundet fråga personalen hur de uppfattar verksamhet och arbetsmiljö. Det är några av förslagen i studien.

Helene Rosenvinge, tillförordnad enhetschef vid hemtjänsten i Österåker, tycker att förslaget till ny modell för ersättning och uppföljning är mycket intressant.

– Jag tror det här kan vara en modell som fungerar, för den får beställarna att ta ett helhetsansvar, säger hon.

Hon var en av deltagarna på en workshop, där forskaren Ingela Målqvist, som ansvarar för studien, frågade hemtjänstansvariga i kommunerna vad de tycker. På workshopen deltog bland annat schemaläggare, enhetschefer och politiker inom äldreomsorg.

### Högre ersättning för högre omsorgstyngd

Forskare på Centrum för Arbets- och Miljömedicin och Karolinska Institutet har studerat hemtjänsten i projektet HEKLA – hemtjänstens ekonomi, kvalitet, ledning och arbetsförhållanden. De har därefter utarbetat det nya förslaget.

Studien är finansierad av Stockholms läns landsting och arbetsmarknadens parter via AFA Försäkring. Förslagen går bland annat ut på att:

*   Ersättningen utgår från hur mycket omsorg brukarna behöver.
*   Brukare med hög omsorgstyngd definieras som den som har demens eller psykisk sjukdom, eller behöver mer än fyra besök per dag.
*   Hemtjänsten får högre ersättning för brukare med hög omsorgstyngd, eftersom det innebär mer administration, mer planering och mer handledning om man vill ha en bra kvalitet på omsorgen.
*   Brukare med hög omsorgstyngd innebär personalkontinuitet, att personalen har tillräcklig kompetens och får tillräcklig handledning.

### Uppföljning varje år

Forskarna föreslår också att verksamheten ska följas upp och utvärderas varje år, delvis utifrån faktorer som man inte använder så ofta idag. Det handlar om att kommunen tar fram:

*   Objektiva data om till exempel omsorgstyngd, tid för förflyttning mellan olika brukare, personalomsättning inom hemtjänsten.
*   En årlig IT-baserad enkät för att ta reda på vad de hemtjänstanställda själva tycker om kvaliteten på den omsorg de ger, och hur de uppfattar sina arbetsförhållanden.
*   En enkät till brukarna om hur de uppfattar kvaliteten på den omsorg de får – något som många kommuner gör redan idag.

### Försiktigt positiv

Anne Ahluwalia är lokalpolitiker i äldrenämnden i Sundbyberg. Hon är försiktigt positiv.

– Jag tycker det här systemet verkar intressant och kommer att ta upp det i vår äldrenämnd i Sundbyberg. Egentligen hade vi nog behövt det för flera år sedan för att få hemtjänsten på rätt spår, säger hon.

Anne Ahluwalia har också arbetat som samordnare i hemtjänsten i Stockholm.

– Där reglerades tiden i detalj. Om en dusch beräknades ta en kvart, och den tog fem minuter till för att damen ifråga ville prata en stund först, så måste den hemtjänstanställda ta de där fem minuterna från någon annan. De anställda kände sig otroligt otillräckliga och som om de inte hade gjort sitt jobb när dagen var slut.

Helene Rosenvinge håller med.

– Med den ersättningsmodell många har idag blir det väldigt pressat. Det sliter på personalen. De får ont i kroppen och mår dåligt psykiskt. Det kostar också, men syns inte alltid för beställarna.

Med förslaget till ny ersättningsmodell vrider man på perspektivet, menar hon.

– Med den här modellen kan kommunerna inte bara beställa tjänster, utan de måste också titta på förutsättningarna för tjänsterna, och kvaliteten på omsorg och service. Och i förutsättningarna ingår att personalen ska ha en bra arbetsmiljö och att det ska finnas kompetens och resurser för att ge en god omsorg.

Forskaren Ingela Målqvist, som hade arrangerat workshopen, var nöjd med gensvaret.

– Det var synd att det inte kom så många. Men de som var här var engagerade och köpte i stort sett våra tankegångar. Och så har vi ju ett nytt likadant seminarium den 12 januari, för politiker, beställare och biståndshandläggare i kommunerna.

_Läs mer om förslaget i artikeln [Ersättning för hållbar hemtjänst](https://www.suntarbetsliv.se/forskning/ledarskap-och-organisation/ersattning-for-en-hallbar-hemtjanst/ "Ersättning för en hållbar hemtjänst")._

