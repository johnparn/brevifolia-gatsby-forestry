---
content_type: article
title: Här blir de piggare med ljus som följer dygnet
original_id: 32676
slug: har-blir-de-piggare-med-ljus-som-foljer-dygnet

---

Mer energi på dagen, lugnare nätter och mindre trötta ögon. Medarbetare vid Central­sjukhuset i Karlstad är i stort sett nöjda med dygnsrytmljus.  
– Man är inte lika trött efter ett arbets­pass, säger avdelnings­chef Carina Eriksson.

Trista lysrör. Tänt eller släckt. Patienter som blir störda i onödan natte­tid. Så kan det se ut även där patienter vårdas dygnet runt. Men en del sjukhus har belysning som efter­liknar dygnets skift­ningar. Central­sjukhuset i Karlstad är ett av dem. Vid en om­byggnad 2016 installerades dygnsrytmljus på några vård­avdelningar med dygnet-runt-patienter.

Carina Eriksson är avdelnings­chef på intensiv­vårds­avdelningen (IVA). En del av IVA är ny efter om­byggnaden och ut­rustad med be­lysning som går från grynings­ljus via starkt dags­ljus till skymning och slutligen natt. Se bild nedan.

– Det är lite orange ljus natte­tid och sedan zon­indelad punkt­belysning. Det gör att vi kan tända hos en patient utan att grannarna blir störda. Det fungerar bra. Det är en väldigt behaglig natt­belysning där patienterna kommer bättre till ro, säger Carina Eriksson.

### Mår bättre med dygnsrytmljus

Syftet med dygnsrytmljus är att patienter och personal ska behålla sin naturliga rytm. Forskning visar att kroppen mår bättre av att följa dygns­rytmen så mycket som möjligt, även vid skift- och nattarbete.

[![Ansiktsporträtt Carina Eriksson](https://www.suntarbetsliv.se/wp-content/uploads/2018/06/200x220-carina-eriksson-foto-kristoffer-andren-1.jpg)](https://www.suntarbetsliv.se/wp-content/uploads/2018/06/200x220-carina-eriksson-foto-kristoffer-andren-1.jpg)– Det här är ett stort steg för att få en bättre arbets­miljö när man jobbar dygnet runt, säger Carina Eriksson, som är mest positivt överraskad av att det är så stor skillnad dagtid.

– Det skarpa vita ljuset dagtid gör att man blir piggare. Man är inte lika trött efter ett arbets­pass, inte heller i ögonen. Det är som att vara utom­hus. Ljus­terapi används ju även som en behandlings­form inom psykiatrin, påpekar hon.

### Lugnande och ro­givande natte­tid

Den gamla delen av IVA har fort­farande vanlig belysning. Som avdelnings­chef rör sig Carina Eriksson mellan båda delarna och märker då skillnaden väl. Hon hoppas att även gamla IVA kommer att få dygnsrytmljus. Medarbetarna har fått lämna syn­punkter och är nöjda med den nya typen av belysning.

[![Ansiktsporträtt Karl Silvhamn.](https://www.suntarbetsliv.se/wp-content/uploads/2018/06/200x220-karl-silvhamn-foto-kristoffer-andren.jpg)](https://www.suntarbetsliv.se/wp-content/uploads/2018/06/200x220-karl-silvhamn-foto-kristoffer-andren.jpg)På upp­vak­nings­avdelningen (UVA) är Karl Silvhamn avdelnings­chef. UVA har också dygnsrytmljus.

– Forsk­ning visar att man somnar lättare och är mer utvilad efter att ha jobbat natt när kroppen förstår att det är natt ändå. Starka lysrör ställer till det med sömn­hormonerna, berättar Karl Silvhamn, som själv tycker att ljuset är behagligt.

Han har frågat runt vad medarbetarna tycker och har fått mesta­dels positiva omdömen, som ”lugnande och ro­givande natte­tid”, ”mindre trött på morgonen” och ”mindre grusigt i ögonen”.

– Jag känner mig piggare natte­tid och tycker att det är behagligt ljus för ögonen. Det är hela tiden lagom belysning och blir inte för mörkt eller för ljust, säger sjuk­sköterska Emma Eriksson.

### Punkt­belysning viktigt

Ett problem som lyfts på avdelningen är att det gul­orange ljuset natte­tid gör det svårt att läsa på små glas­ampuller och se färgen på vissa färgade vätskor. Eller att se om patienters hud­färg indikerar sämre lever­värden. Ett annat problem är att dator­skärmarna inte har dygns­anpassat skärm­ljus. Kontrasten natte­tid blir stor och är störande för ögonen.

Susanne Andersson är skydds­ombud på UVA. Hon tycker att belysningen är bra hos patienterna där man kan tända upp men efter­lyser mer punkt­belysning vid läkemedels­vagnarna.

– Arbets­ljuset på kvällen är lite för mörkt där. Det är mycket viktigare att man ser vad man gör och inte famlar i mörkret.  Det är en säkerhets­fråga. Sömnen kommer i andra hand, säger hon.

– Det är viktigt att komplettera med punkt­belysning så man kan tända och se ordentligt, menar Karl Silvhamn, som också nämner att det går att få full belysning när som helst på dygnet via en kontroll­panel om det skulle behövas.

– Men det är bäst att låta bli för då stör man ju hela kon­ceptet med dygnsrytm­anpassning.

[![Skiftande dygnsrytmljus i sjukhussal.](https://www.suntarbetsliv.se/wp-content/uploads/2018/06/750x250-dygnsrytmljus-karlstad-foto-chromaviso.jpg)](https://www.suntarbetsliv.se/wp-content/uploads/2018/06/750x250-dygnsrytmljus-karlstad-foto-chromaviso.jpg)

_Foto: Chromaviso_

