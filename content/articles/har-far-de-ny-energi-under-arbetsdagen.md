---
content_type: article
date: 2018-10-15T10:35:48
title: 'Här får de ny energi under arbetsdagen'
original_id: 34245
slug: har-far-de-ny-energi-under-arbetsdagen
image: "../images/2000x1000-aterhamtning-ahus2-foto-jeanette-neij.jpg"
image_caption: '– Vi har en bra vi-känsla, säger Margurite Magnusson på Åhus vårdcentral. Hon och kollegan Philip Olsson ingår i en inspirationsgrupp för mer återhämtning i arbetet. '
author: Jeanette Neij
friskfaktorer: ''
activity: ''
articles_teasers_2: []
article-teasers-list: []

---

TEMA ÅTERHÄMTNING Boosta energi på arbetstid, hur gör man det? Åhus vårdcentral satsar på återhämtande aktiviteter.  
– Sammanhållningen är allra viktigast, säger sekreterare Margurite Magnusson.  
Ta del av deras tips för mer återhämtning under arbetsdagen.

När årets sommar bjöd på extremtemperaturer låg lunchpromenaderna på is. Men sedan dess promeneras det på onsdagar igen. Miljöombytet ingår i Åhus vårdcentrals aktivitetsutbud för mer återhämtning i arbetet. En inspirationsgrupp träffas regelbundet och klurar kreativt på sätt att mota bort stress och främja välmående.

[![Lapp om lunchpromenad för återhämtning i arbetet.](https://www.suntarbetsliv.se/wp-content/uploads/2018/09/200x220-aterhamtning-promenad-foto-jeanette-neij.jpg)](https://www.suntarbetsliv.se/wp-content/uploads/2018/09/200x220-aterhamtning-promenad-foto-jeanette-neij.jpg)– Vi har träffats en gång per månad en timme på arbetstid. Chefen har varit med några gånger, säger Philip Olsson, fysioterapeut och en av sex ”inspiratörer”.

I gruppen ingår läkare, arbetsterapeut, sjuksköterska, undersköterska, kurator och sekreterare. Det var viktigt att fånga upp alla yrkeskategorier för att nå ut till alla medarbetare då man personligen inte har kontakt med alla varje dag. Gruppens arbete har pågått i ett år, som del i ett [forskningsprojekt om återhämtning i arbetet](https://www.suntarbetsliv.se/forskning/organisatorisk-och-social-arbetsmiljo/sa-aterhamtar-du-dig-pa-jobbet/).

– Vi hade en utvecklingseftermiddag för alla medarbetare där vi kartlade vad återhämtning betyder för oss. Man tolkar på lite olika sätt och det är bra att dela med sig. Medarbetare satt i smågrupper och fick sätta ord på vad man menar med feedback och reflektion, berättar Philip Olsson.

### Gemenskap ger återhämtning

Suntarbetsliv besöker vårdcentralen och några av inspiratörerna en solig sensommardag. Den röda tegelbyggnaden ligger grönt och luftigt i utkanten av ett villaområde. Stämningen på plats är gemytlig.

– Vi har en bra vi-känsla som mycket beror på chefskapet. Man känner att man blir sedd. Det sitter i väggarna sedan länge, säger sekreterare Margurite Magnusson, som har jobbat på vårdcentralen i 18 år.

Just sammanhållningen på arbetsplatsen är en viktig faktor för att främja återhämtning, visar forskning.

– Arbetsmiljön påverkas positivt om man trivs med sina kollegor och det finns en hälsofrämjande arbetsmiljö. Trivs man inte blir man känsligare och riskerar att drabbas av psykisk ohälsa, säger Philip Olsson.

### Paus i arbetsvardagen

[![Detalj av inspirationstavla för återhämtning i arbetet.](https://www.suntarbetsliv.se/wp-content/uploads/2018/09/220x200-aterhamtning-inspirationstavla-foto-jeanette-neij.jpg)](https://www.suntarbetsliv.se/wp-content/uploads/2018/09/220x200-aterhamtning-inspirationstavla-foto-jeanette-neij.jpg)I fikarummet, på väl synlig plats, hänger en inspirationstavla som ett slags nav i projektet. På korktavlan med ljusrosa ram finns inbjudan till tränings-AW med fruktbar i gymmet och till Halloweenfest med maskerad. Och till pumpakarvning. Förra årets succé ska repriseras. Där lagtävlade medarbetarna i att skära pumpor, som sedan fick pryda vårdcentralens entré. Patienterna fick rösta om den finaste.

– Tavlan är till för både aktiviteter och reflektion, som vitsar och eftertänksamheter. Det är ett sätt att få folk att stanna upp i arbetsvardagen. Vi uppdaterar den för att hålla den levande, berättar Philip Olsson.

Margurite Magnusson påpekar nöjt att vårdcentralens nya AT-läkare i dag hade noterat hennes nya citat.

### Ta en mikropaus

Philip Olsson påpekar att gruppen har försökt tänka lite fantasifullt och nytt.

– Man måste våga prova nya saker, säger han.

Fast inte alltför nya. Eller alltför ambitiösa. Det småskrattas när gruppen minns en lite för svår yogaövning i våras. När Philip Olsson skulle visa _eagle pose_ sträckte han sig ordentligt.

[![Blå plupp i arbetsmiljön, ska påminna om återhämtning i arbetet.](https://www.suntarbetsliv.se/wp-content/uploads/2018/09/220x200-aterhamtning-plupp-foto-jeanette-neij.jpg)](https://www.suntarbetsliv.se/wp-content/uploads/2018/09/220x200-aterhamtning-plupp-foto-jeanette-neij.jpg)Och kanske blev det för prickigt i lokalerna för att månadens pluppövning skulle fungera. Tanken var att små runda klistermärken skulle påminna om en mikropaus under arbetsdagen. Just det – dags att djupandas. Eller: rulla tillbaka axlarna tre gånger. Men hittills har inte övningarna anammats så mycket.

### En sak i taget

Något som kan stressa i arbetet är känslan av att jobbet aldrig tar slut, oavsett hur mycket man jobbar. För en del yrkesgrupper ringer exempelvis telefonen konstant.

– Men man kan inte ta mer än ett samtal i taget. Det beror också på dagsform och personlighet, säger Margurite Magnusson.

Annat som kan innebära stress är att vara ny i yrket.

– Då kan man ibland känna sig otillräcklig. Men det beror ju också på att man som ny oftast är väldigt ambitiös och sätter höga mål för sig själv, menar Philip Olsson.

### Schemalägg smart

Som i alla kontaktyrken spelar också tredje part in på behovet av återhämtning. Patienter kan ibland vara väldigt utmanande. Då kan det vara smart att planera sitt schema så att man inte har två med liknande problematik efter varandra, nämner Philip Olsson. Rent generellt tycker Margurite Magnusson också att patienterna gör arbetet lite mer krävande i dag. De är mer pålästa, otåliga och kräver mer, tycker hon.

> Hela vårdcentralen vilar inte på mina axlar.

För att värna sitt eget välmående försöker hon tänka, och peppa kollegor att tänka, att om man inte kan göra något åt en sak – släpp den.

– Jag är bara anställd. Hela vårdcentralen ligger inte och vilar på mina axlar.

### Värna fikarasten

Variationen i arbetsuppgifter betyder också mycket för återhämtningen. På Åhus vårdcentral ska ingen sitta mer än en halvdag i telefon.

– Vi har också pratat på APT om att vi alla har tid att ta den där kvarten på förmiddagen eller eftermiddagen, men kanske inte alltid samtidigt. Även om det står 17 personer i telefonkö – gå och ta en kaffe ändå, säger Margurite Magnusson.

**Vad ser ni som viktigast för att få in återhämtning i arbetet?  
**– Sammanhållningen, svara Margurite Magnusson snabbt och tveklöst.

– Att det finns en vilja att det ska bli bättre eller bevara det som är bra. Forskningsprojektet har gett oss konkreta verktyg att jobba med abstrakta saker, som reflektion, säger Philip Olsson.

**Vad ser ni för resultat?  
**– Jag tror att folk har landat lite i vad begreppet återhämtning kan innebära. De är positiva till att det händer lite saker. Sedan upplever jag inte längre de mest stressade blickarna, säger Philip Olsson.

_**Läs mer:** I vårt TEMA ÅTERHÄMTNING ingår även artiklarna [Så återhämtar du dig på jobbet](https://www.suntarbetsliv.se/forskning/organisatorisk-och-social-arbetsmiljo/sa-aterhamtar-du-dig-pa-jobbet/) och [Testa dig själv – får du tillräcklig återhämtning](https://www.suntarbetsliv.se/forskning/organisatorisk-och-social-arbetsmiljo/testa-dig-sjalv-far-du-tillracklig-aterhamtning/)._

