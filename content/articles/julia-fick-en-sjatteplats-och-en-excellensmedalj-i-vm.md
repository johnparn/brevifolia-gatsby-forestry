---
content_type: article
date: 2015-08-18T11:07:34
title: 'Julia fick en sjätteplats och en excellensmedalj i VM'
original_id: 15857
slug: julia-fick-en-sjatteplats-och-en-excellensmedalj-i-vm
image: "../images/juliayrkesvm2_ab1.jpg"
image_caption: 'Julia Lundin mötte skådespelare som agerade patienter, och domare bedömde allt från medicinska kunskaper till bemötande. '
author: Mats Utbult
friskfaktorer: ''
activity: ''
articles_teasers_2: []
article-teasers-list: []

---

– Jag var besviken och arg först, för jag hade velat stå på prispallen, men nu känns det jättebra, säger Julia Lundin, undersköterska som kom på sjätteplats Yrkes–VM i Brasilien och fick en medalj som visar att hon håller världsklass bland unga yrkesutövare.

Denna ”medallion of excellence” tilldelas tävlande om de uppnår en viss nivå.

Julia arbetar vid lasarettet i Ljungby och i en intervju för Suntarbetsliv, [Säkerhet i jobbet viktigt för Julia på väg till Yrkes-VM](https://www.suntarbetsliv.se/artiklar/systematiskt-arbetsmiljoarbete/sakerhet-i-jobbet-viktigt--for-julia-i--yrkes-vm-i-brasilien/), beskrev hon sig själv som en fotbollsspelare med ”vinnarskalle”. Hon var en av 29 deltagare i det svenska landslaget.

Totalt tävlade 1 200 ungdomar från hela världen i 50 grenar i Sao Paolo, mellan den 11 och 16 augusti 2015. Sverige tog hem två silvermedaljer och en bronsmedalj. De tre vinnarna var alla kvinnor – en billackerare, en skyltfönsterdekoratör och en hudterapeut.

### Medicinskt kunnig och bra bemötande

Kommunal, SKL och Vårdföretagarna är engagerade i yrkestävlingarna för att attrahera ungdomar till Vård och omsorgsprogrammet och till arbete inom vård och omsorg. 2016 blir det SM och 2017 är det dags för nytt VM.

Julia berättar hur de under fyra dagar fick arbeta med 16 fall där skådespelare agerade patienter. Domare följde deras arbete och bedömde och checkade av i protokoll. Saker de bedömde var allt från om att de arbetade ergonomiskt till att de spritade händerna, eller hälsade med för– och efternamn och titel.

Det gäller att samtidigt vara medicinskt kunnig och ha ett bra bemötande, som gör att patienten kan känna sig trygg. Och för att bemöta rätt, måste man kunna se vad för slags människor man möter, och hur de mår just då.

### Ett leende bröt fram

Ett tävlingsmoment har särskilt fastnat i Julias minne. Det var ett fall med en dement, som en skådespelare spelade så bra att det till att börja med tydligt syntes i ögonen att ”det var ingen hemma”, som Julia uttrycker det. Men efterhand som Julia arbetade uppstod kontakt och ett leende bröt fram.

– Precis så är det många gånger i verkligheten också. Man blir så lycklig av sånt, man har gjort ett bra jobb när man gjort så att någon blir glad, säger hon.

Under tävlingarnas gång kände hon att hon gjorde bra ifrån sig. Hon var ”nöjd med precis allt” och kände att hennes prestationer nog låg i det främre tävlingsfältet – det förklarade hon efter de första delmomenten för Kommunalarbetarens utsända Johanna Gadd, som följde tävlingarna.

### Aldrig färdig med yrkeskunskaper

Julia Lundin träffade undersköterskor från många länder runt jorden, under de många timmar som de satt och väntade på sin tur. På så sätt fick hon veta lite grann om likheter och skillnader i arbetet mellan olika länder. En del av det framgick också i tävlingsmomenten, och ibland innebar detta en extra utmaning:

– Vi fick inte de omläggningsmaterial och andra hjälpmedel som jag hade förväntat, så jag kunde inte alltid göra riktigt så som jag velat, säger Julia.

En enkel sak, som hon noterade med förvåning, var att det för en svensk undersköterska så självklara förklädet inte fanns hos kollegor i många andra länder, inte ens på så nära håll som i Tyskland.

De bodde i utkanten av den gigantiska staden Sao Paolo, som har 20 miljoner invånare. Under tävlingen såg hon i stort sett bara hotellet och den stora tävlingshallen, nästan 2 kilometer lång. Under två dagar efter att tävlingen var slut blev det en del utflykter, så att landslaget fick se lite av Brasilien.

**Har du några goda råd och tips till den undersköterska som kommer att delta i VM 2017?**

– Jag har ännu inte hunnit tänka igenom vad det skulle vara, men säkert kommer jag att kunna berätta någonting som kan vara till nytta, säger hon. Har man inte varit med själv, är det inte lätt att föreställa sig pressen under tävlingsmomenten under de fyra dagarna – och all stress innan VM började. Jag läste på om sjukdomar och annat in i det sista! Man kan ju aldrig bli färdig när det gäller yrkeskunskaper.

**Funderade du någon gång på om det hade varit bättre att stanna hemma?**

– Aldrig någonsin tänkte jag den tanken. Jag visste, trots allt, vad jag gav mig in på!

