---
content_type: article
title: Ny teknik för närvarokontroll spar lärartid
original_id: 36755
slug: ny-teknik-for-narvarokontroll-spar-larartid

---

Vilka elever är närvarande? Vilka är det inte eller kommer sent? Det kontrollerar och registrerar lärare varje lektion. Avancerad teknik med ansiktsigenkänning skulle kunna göra det åt dem och spara arbetstid. Det visar ett pilotförsök på en gymnasieskola.

Anderstorpsgymnasiet i Skellefteå har räknat ut att deras lärare lägger tusentals timmar om året på närvarorapportering. Skolor har tillsynsansvar över minderåriga elever och ska meddela vårdnadshavare om en elev är frånvarande. Men tänk om närvarokontroll kunde automatiseras? Och lärarna skulle spara all den tid som kontroll och registrering tar i dag?

Under åtta veckor hösten 2018 prövade Anderstorpsgymnasiet avancerad teknik för automatisk närvarokontroll. En klass testade tre lösningar: telefonapp, plasttaggar och ansiktsigenkänning. Appen fungerade inte på alla elevers smarta telefoner och taggarna, som eleverna skulle blippa in sig med, glömdes ibland. Ansiktsigenkänning fungerade bäst.

### Lektion utan avbrott

– Alla lärare som har varit med är positiva. Och eleverna är också positiva – de tyckte det var skönt att själva kunna ansvara för sin närvaroregistrering, säger gymnasielärare Anna-Lena Svanborg, vars samhällstvåa deltog i projektet.

Eleverna registrerade allra först en profil genom att stå framför kameran i 20 sekunder.

[![Figur som kan lysa, närvarokontroll med ansiktsigenkänning.](https://www.suntarbetsliv.se/wp-content/uploads/2019/01/200x220-ibuddy.jpg)](https://www.suntarbetsliv.se/wp-content/uploads/2019/01/200x220-ibuddy.jpg)

_IBuddy lyser grönt när eleven registreras._

Därefter kände kameran igen dem och registrerade automatiskt närvaro när en elev gick förbi.

– Det gör att man som lärare kan starta upp lektionen direkt utan avbrott för att behöva registrera de elever som kommer sent. Introduktionen är viktig för att fånga gruppen och köra i gång lektionen.

### Mindre administration

I det nuvarande digitala systemet registrerar lärarna med ett klick de elever som är frånvarande. En del lärare gör det i början av lektionen, med risk för att behöva gå in i systemet flera gånger. Andra lärare gör det i mitten av lektionen, vilket ger alla elever samma närvaro, även om de kommit för sent.

– Ett automatiskt system skulle vara rättvisare och ge eleverna kontrollen över sin närvaro. Det skulle innebära mindre stress och administration för lärarna, säger Anna-Lena Svanborg.

[![Glad elev, närvarokontroll via ansiktsigenkänning. ](https://www.suntarbetsliv.se/wp-content/uploads/2019/01/750x400-clara-granberg-foto-sara-hedman.jpg)](https://www.suntarbetsliv.se/wp-content/uploads/2019/01/750x400-clara-granberg-foto-sara-hedman.jpg)

_Clara Granberg, elev på Anderstorpsgymnasiet, deltog i testgruppen.  
__Foto: Sara Hedman_

### Hur hantera mätdata?

Projektet ska nu utvärderas och analyseras innan Skellefteå kommun beslutar om man ska gå vidare med tekniklösningen. Datainspektionen skulle också behöva kontaktas för bedömning och samråd. Även om kameran inte tar bilder eller filmar så är elevernas ansiktsprofiler personuppgifter som skyddas av GDPR-lagstiftning. Under testförsöket gav elever och föräldrar samtycke.

