---
content_type: article
date: 2012-06-14T02:35:00
title: 'Skräddarsydd behandling förkortar sjuktiden'
original_id: 15718
slug: skraddarsydd-behandling-ska-forkorta-sjukskrivningstiden
image: "../images/perreinhardt_orig-940x450-hb1.jpg"
image_caption: 'Trots att utmattningssyndrom är allvarligt är det många som inte tar det på allvar, säger Per Reinhardt, psykolog och forskarassistent på Institutet för stressmedicin i Göteborg.'
author: Ragnhild Larsson
friskfaktorer: ''
activity: ''
articles_teasers_2: []
article-teasers-list: []

---

Den som drabbas av utmattningssyndrom är ofta sjukskriven länge. Det innebär ett stort lidande för individen och stora kostnader för samhället. På Institutet för stressmedicin skräddarsys behandlingen för varje patient. Målet är att människor som drabbats av utmattningssyndrom ska bli friska fortare.

På Institutet för stressmedicin, ISM, i Göteborg forskar Per Reinhardt och hans kollegor på och behandlar patienter med utmattningssyndrom. De behandlingsmetoder som utvecklas här förs sedan ut i primärvården och företagshälsovården.

– Trots att utmattningssyndrom är en allvarlig sjukdom är det många som inte tar den riktigt på allvar, utan tycker att personen som är drabbad ska skärpa sig och komma tillbaka till jobbet fortare, säger Per Reinhardt, som är PTP-psykolog på ISM.

– Det kan vara väldigt kontraproduktivt att pressa en människa som är så energilös. Därför är det viktigt att lyssna på oss som har kunskap om det här, för att den som är drabbad ska få den tid och det omhändertagande som krävs för att bli frisk.

> den som är drabbad ska få den tid och det omhändertagande som krävs för att bli frisk

REHSAM-projektet drog igång i april 2011 och ska pågå i minst 2,5 år. Syftet är att ta reda på om patienter med svår utmattning till följd av stress kan komma tillbaka till arbetet snabbare om de få en mer individualiserad behandling och rehabilitering. 46 procent av alla patienter som kommer till IMS mottagning med utmattningssyndrom är helt tillbaka i arbete efter ett år, 68 procent efter två år och 84 procent efter tre år. I den här studien tittar man på vad som utmärker de som varit sjukskrivna längst.

I nästan varje landsting bedrivs ett REHSAM-projekt i samarbete med högskola eller universitet. REHSAM står för rehabilitering och samverkan och riksdag och regering finansierar projekten inom ramen för rehabiliteringsgarantin. Målet är att ta fram evidensbaserade metoder för behandling av värk i rygg, nacke, axlar, lättare depression och ångest.

### Tre identifierade problemområden

Institutet för stressmedicin har behandlat över 500 patienter med utmattningssyndrom sedan starten 2004. Med hjälp av det unika patientmaterialet har forskarna sett att det finns tre problemområden som utmärker de här patienterna som är sjuka väldigt länge.

De har låg mental och fysisk energi, en stor orkeslöshet. Patienterna har också en nedsatt kognitiv förmåga, det vill säga problem med att hålla många bollar i luften, svårigheter att minnas och att koncentrera sig. Många har dessutom en låg självkänsla som man till exempel kan försöka kompensera genom att prestera.

### Fyra olika behandlingsmetoder

För att komma till rätta med de olika problemen har forskarna på Institutet för stressmedicin tagit fram fyra olika behandlingsmetoder som patienterna erbjuds utifrån sina individuella behov. Det handlar dels om ett anpassat samtalsstöd som använder kognitiv beteendeterapi, KBT, för att stärka självkänslan. Dels om en sömnskola för att lära sig att sova bättre för att kunna återhämta sig ordentligt.

Patienterna kan också få motiverande samtal för att komma igång med fysisk träning och ett datoriserat program för att träna minnet fem gånger per vecka i fem veckor. Programmet är ursprungligen framtaget för barn med ADHD och personer som har nedsatt arbetsminne på grund av olika hjärnskador.

### Behandlingen läggs upp i samråd med patienten

I REHSAM-studien ingår patienter med utmattningssyndrom eller närliggande diagnoser som har remitterats till Institutet för stressmedicin. I dagsläget ingår 47 patienter, men i slutändan ska totalt 180 personer delta i studien. Alla följs under 18 månader.

– Vi försöker vara väldigt lyhörda inför deras önskemål och hur mycket de orkar med, säger Per Reinhardt.

– Förutom själva behandlingarna är omhändertagandet av patienten väldigt viktigt. Den som hamnar i en rejäl utmattning behöver också någon som tar en i handen och säger att det här kommer att bli bra, någon som följer en under en längre tid.

Alla patienter som kommer till ISM får institutets sedvanliga behandling med besök hos läkare, psykolog och sjukgymnast. De som ingår i studien får dessutom den extrahjälp de behöver utifrån de olika behandlingsmetoderna, till exempel extra fysisk träning.

– När vi har bedömt en patient har vi ett planeringssamtal där vi lägger upp behandlingen i samråd med patienten och utifrån vad han eller hon orkar. Det är väldigt viktigt att behandlingen inte blir för ansträngande, säger Per Reinhardt.

– Det är ofta väldigt drivna och duktiga personer som är vana att prestera. Också behandlingen kan bli en prestation.

