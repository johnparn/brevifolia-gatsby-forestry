---
content_type: article
title: Minskad stress när Eva tvättar och Therese städar
original_id: 15601
slug: mindre-stress-i-omsorgen-nar-eva-tvattar-och-therese-stadar

---

Vårdpersonal på äldreboenden måste ofta både städa och tvätta själva. På Källbogården i Surahammar sköter särskild personal de arbetsuppgifterna. Therese Hietala städar och Eva Finnilä tvättar medan deras kollegor tar hand om de äldre. Det gör det mindre stressigt för alla.

På Källbogården finns två avdelningar med demensboende och två avdelningar med vårdboende, sammanlagt 63 platser i enkelrum. Det finns även dagvårdsverksamhet, dagrehab och korttidsboende med åtta platser.

Här arbetar en person i tvätten, tre personer i lokalvården, en vaktmästare och 56 personer som vårdpersonal, undersköterskor, vårdbiträden, arbetsterapeuter och sjukgymnaster. Det är en ovanlig personalstyrka jämfört med andra äldreboenden.

Sex av tio boenden är underbemannade, enligt Socialstyrelsen som har granskat äldreomsorgen. På uppdrag av riksdagens socialutskott, har myndigheten tagit fram en föreskrift för bemanning kopplat till vårdbehov. Syftet är se till kommunerna gör det socialtjänstlagen kräver. Det här är en het fråga i kommunerna.

### Snurrande maskiner och fullproppade torktumlare

Det är varmt och fuktigt inne i tvättrummet på Källbogården. Där snurrar fyra maskiner och tre torktumlare fullproppade med lakan, påslakan och handdukar. Eva Finnilä sköter den stora tvätten på arbetsplatsen, sedan hon för sju år sedan blev omplacerad hit på grund av en höftskada, efter 18 år inom hemtjänsten. De anställdas kläder tvättar personalen på avdelningarna.

– Jag trivs väldigt bra här och längtar inte tillbaka till vården, säger hon och tömmer ännu en maskin med handdukar. Det allra bästa med jobbet är att det är så fritt. Jag rår om mig själv och har bra arbetskamrater inom städ.

I dag är det extra mycket tvätt, som varje måndag. Tisdagarna ägnar hon åt att köra ut den rena tvätten. Fattas det något så kommer personalen själva och hämtar. Eva Finnilä rullar in vagnen med den rena tvätten till vikrummet där handdukar och lakan ligger i prydliga högar i hyllorna. Hon har möjlighet att sitta ner och vika om hon vill. Till sin hjälp har hon även en plockstång att ta upp tvätt som råkar hamna på golvet med; det är ett hjälpmedel som hon gillar.

### Prat och skoj med de boende lättar upp städningen

Lokalvårdaren Therese Hietala möter upp i korridoren för visa hur hon jobbar. Hon har redan tagit köket och härnäst är det rummen som väntar. Allra sist tar hon korridorerna.

– Det bästa är friheten och mötet med de boende, det ger så mycket. De flesta pratar och skrattar och någon kanske tappar en toffel som man hjälper dem att ta upp. Man är lite allt i allo och lite som en pedagog ibland. Det är skoj.

Avdelningarna är ljusa och hemtrevligt ombonade för att skapa en trivsam miljö för de boende. Therese Hietala rengör snabbt och vant handfat och toalett i ett av rummen inne på demensavdelningen. Hon trivs med sitt jobb, mycket för att samarbetet fungerar så bra både i teamet och med cheferna.

Den fysiska arbetsmiljön jobbar de med hela tiden, och om någon behöver hjälpmedel i sitt arbete behöver de bara säga till. Alla arbetsgrupper har fått gå en ryggutbildning via företagshälsovården, där de fick kunskaper om hur de kan träna för att stärka sina ryggmuskler.

### Egen lokalvård lyckosam kvarleva från landstinget

> Rätt kompetens på rätt plats

– Om vi inte hade dem skulle vårt arbete inte fungera. Vården skulle bli som löpande band, och de boende skulle få vänta och vänta vid larm, säger Ewa Thorsell, undersköterska och huvudskyddsombud, som har jobbat här i 30 år.

Tack vare att Källbogården har särskild tvätt- och städpersonal får vårdpersonalen mer tid för de boende och deras egen arbetsmiljö fungerar bra utan stress, förklarar hon. Hon tycker att de har det väldigt bra, men önskar sig ändå fler lokalvårdare.

Städningen måste fungera. Det är jätteviktigt på grund av alla bakterier som flyger runt här. Vissa boende kissar på golvet eller spiller något. Då måste vi förstås skura själva, säger hon,

Innan kommunen tog över Källbogården från landstinget 1982, fanns betydligt fler lokalvårdare på dåvarande två avdelningar och sjukhem. Städpersonalen jobbade till och med helger, minns hon. Kommunen behöll systemet med särskild städpersonal och nu är det tre personer som städar fem avdelningar och långa korridorer. Vårdpersonalen bäddar sängarna, dammar och vattnar blommor. Förr skickade man iväg all tvätt, men nu har man gjort uppdelningen mellan stortvätten som Eva Finnilä tar hand om och de anställdas kläder som de tvättar på avdelningarna. Ewa Thorsell önskar att alla kunde ha det som de, och tycker synd om all vårdpersonal som måste stressa och sköta allt själva.

### Kommunals ordförande: “Ett problem som de flesta brottas med”

Kommunals förbundsordförande Annelie Nordström berättar att stressen med att även sköta städ och tvätt förutom vården är ett problem som de flesta äldreboenden brottas med. Hon har varit på många arbetsplatsbesök runt om i landet och när hon kom till Källbogården blev hon positivt överraskad av hur man organiserade arbetet där.

– Källbogården är det enda äldreboendet där jag har mött så många olika kategorier personal, och där de har särskild personal till tvätt och städ.

Hon berättar att det vanligaste är att undersköterskorna sköter allt själva, inklusive att de har ett stort ansvar för maten. När det gäller städningen är det vanligt att vårdpersonalen både städar de boendes rum och sköter all grovstädning. Då delar man upp städningen mellan dag- och nattpersonal. På ett annat boende som Annelie Nordström besökte fick de till och med sköta fönsterputsningen själva, och då inte bara de boendes fönster. Det är också vanligt att vårdpersonalen tar hand om all tvätt, de äldres kläder, sängkläder och gardiner.

– Det som är anmärkningsvärt med detta är att samtidigt som personalen får allt tajtare scheman så ökar inte bemanningen, snarare tvärtom. Det blir naturligtvis en väldig belastning för dem. Det är ett arbetsmiljöproblem, som även får konsekvenser för kvaliteten i vården, säger hon.

Dessutom, menar Annelie Nordström, tilldelas undersköterskorna arbetsuppgifter som de inte har kompetens för. Det gäller exempelvis matlagningen, som medför att de måste gå kurser i livsmedelshygien.

– Det är en väldig skillnad mot Källbogården där de har kompetent personal för de olika arbetsuppgifterna.

För att komma tillrätta med det här tror hon det är viktigt att se att det behövs olika kompetenser.

– Får man bara ordning på bemanningsfrågan, så följer automatiskt en bättre ordning.

