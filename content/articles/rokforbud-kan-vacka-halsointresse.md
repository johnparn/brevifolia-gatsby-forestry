---
content_type: article
title: Rökförbud kan väcka hälsointresse
original_id: 15733
slug: rokforbud-kan-vacka-halsointresse

---

Att sluta röka kan göra det lättare att också lägga sig till med andra sunda vanor. Många kommuner erbjuder i dag sina anställda rökavvänjning. Och beräknar samtidigt att spara miljontals kronor.

2003 införde Mölndal som första kommun i Sverige rökfri arbetstid. Numera är det vardag att inte få röka annat än på lunchen för anställda i 201 av landets 290 kommuner. I Eskilstuna satsar kommunen sedan 1 maj i år på att den tid man får betalt för på jobbet ska vara rökfri. I satsningen ingår att de anställda erbjuds stöd för att bli kvitt sitt nikotinberoende.

– Som läkare tycker jag att bland det bästa jag kan göra är att hjälpa människor att sluta röka, säger Ragnhild Ivarsson Walther, företagsläkare i Eskilstuna kommun.

– Här på Kommunhälsan erbjuder vi stödsamtal i grupp eller individuellt. Och de flesta chefer låter nog personerna gå på det på arbetstid.

Eskilstuna kommun uppger att kostnaden för att införa rökfri arbetstid beräknas bli 2,4 miljoner kronor. Då har man räknat på vad satsningen kostar i form av utbildning, informationsinsatser, chefsstöd, nikotinersättning och arbetstidsbortfall för rökavvänjningskurser. Den positiva delen av kalkylen är att man räknar med att kunna spara 11 miljoner kronor på minskad sjukfrånvaro och att de anställda inte längre tar rökpauser under arbetstid.

### Hälsoeffekter på kort och lång sikt

När arbetstiden i Eskilstuna kommun blev rökfri hade både arbetsgivaren och de anställda haft några månader på sig att förbereda sig inför omställningen. Tack vare att Kommunhälsan startade rökavvänjningskurser i början av året ser man redan resultaten.

– Sedan januari i år har vi haft 7–8 rökavvänjningsgrupper med 10–12 personer i varje grupp. Av dem är 50 procent fortfarande rökfria och så gott som alla övriga har dragit ner ordentligt på rökningen, säger Ragnhild Ivarsson Walther.

– Hälsoeffekterna av att sluta röka kan vi se på kort sikt i form av färre och lindrigare luftvägsinfektioner och förkylningar. Och på lång sikt till exempel i form av minskad risk för lungsjukdomar som KOL, hjärtinfarkt, stroke, cancer och benskörhet. Det är hälsosamt rent generellt att sluta, rökare riskerar sin hälsa i väldigt mycket högre utsträckning än personer som inte röker.

### Stödsamtal och nikotinersättning

Den som vill sluta röka får vara beredd på att det kräver en rejäl viljeansträngning. Här kan samtalen vara ett välkommet stöd. För att råda bot på det fysiska beroendet finns kemiska hjälpmedel, som i Eskilstuna subventioneras av arbetsgivaren.

Ragnhild Ivarsson Walther brukar i första hand ordinera nikotinersättning i form av plåster eller tuggtabletter. I andra hand läkemedel som Champix och Zyban, som rekommenderas av Socialstyrelsen och är avsedda att minska röksuget.

– Den som deltar i våra rökavvänjningsgrupper har möjlighet att få delvis ekonomisk ersättning för kostnaden för nikotinersättningsmedel eller läkemedel, om man är rökfri efter sex månader, säger hon.

### Ekonomiska effekter

En rökfri miljö är hälsosam för både personal och till exempel patienter eller förskolebarn. Men de positiva effekterna är ofta fler än så. Arbetsgivaren tjänar ekonomiskt på att effektiviteten ökar när personalen inte tar rökpauser eller är borta på grund av sjukdom.

– Generellt sett har rökare sju sjukfrånvarodagar mer per år än ickerökare. Så både individ och arbetsgivare tjänar på att rökaren slutar, säger Ragnhild Ivarsson Walther.

– Man brukar räkna med att en rökare kostar en arbetsgivare 45 000 kronor om året. För att inte tala om alla pengar som rökaren, och även snusaren, lägger ut på sin tobak.

### Hälsofrämjande policy

Att landets kommuner satsar på en rökfri arbetsmiljö ser ut att vara en trend som håller i sig. Hur ser då anställda i Eskilstuna kommun på att inte längre kunna röka på jobbet?

– Jag tror att en del anser att det är var och ens eget ansvar om man väljer att röka. Vissa menar att det inte tar tid från jobbet, säger Karin Svalberg, skyddsombud och handledare på Seniorverksamheten i Eskilstuna.

– Samtidigt tycker de som jag har pratat med att det är bra med en policy som främjar hälsan för alla i kommunen. Det är en förbättringsåtgärd och det argumentet köper alla.

### Sundare vanor

Gotland är en annan av de många kommuner som har infört rökfri arbetstid. Den som vill röka här kan göra det på lunchen. I likhet med Eskilstuna erbjuder kommunen de anställda hjälp med rökavvänjning. Och för den som lyckas sluta kan ett liv utan tobak leda till att man börjar bry sig mer om sin hälsa.

– Anställda inom regionen kan få hjälp att sluta röka via företagshälsovården, säger Marica Gardell, socialdirektör i Region Gotland.

> I samband med att man slutar röka väljer man också att äta bättre och röra på sig mer

– Jag uppfattar att det stöd vi ger rökare som vill sluta har väckt större medvetenhet om kost och motion. I samband med att man slutar röka väljer man också att äta bättre och röra på sig mer.

Att upptäcka att man klarar av att öka sitt eget välbefinnande kan vara något av ett uppvaknande. Steget från tanke till handling minskar, och det känns plötsligt lättare att lägga sig till med sundare vanor. Det finns inte någon aktuell statistik över vilka kommuner som erbjuder sina anställda hjälp att sluta röka. Men det kan löna sig att fråga, de flesta kommuner verkar stå till tjänst med rökavvänjning i någon form.

