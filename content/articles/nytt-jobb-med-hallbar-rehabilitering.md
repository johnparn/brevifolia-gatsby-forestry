---
content_type: article
title: Nytt jobb med hållbar rehabilitering
original_id: 15709
slug: nytt-jobb-med-hallbar-rehabilitering

---

Rehabiliteringsteamet i Kalix hjälpte undersköterskan Helena Andersson till ett nytt, fysiskt lättare jobb efter tre månaders sjukskrivning. Teamet är en del av utvärderingsprojektet Hållbar rehabilitering KL, som genomförs 2012.

– Utan rehabiliteringsteamet hade jag nog blivit arbetslös efter mina månader som sjukskriven. Det är inte så lätt att få nytt jobb när man närmar sig 60-årsåldern, säger Helena Andersson.

Efter 36 år i äldreomsorgen tog det stopp i knän och rygg och Helena Andersson blev sjukskriven för sin artros. Då hade hon så ont att hon knappt kunde gå och insåg att hon aldrig skulle kunna gå tillbaka till sitt gamla jobb.

I dag sköter hon bemanningen av vikarier inom kommunens äldreomsorg. Ett höj- och sänkbart arbetsbord, och ett headset för telefonen är den enda anpassningen. Varje morgon promenerar hon till jobbet.

> snabbare återgång i arbetet för den sjukskrivne – eller ett nytt jobb

Helena Andersson fick hjälp med både medicinsk rehabilitering och nytt jobb av kommunens rehabiliteringsteam, som ingår i projektet Hållbar rehabilitering.

Snabbare återgång i arbetet för den sjukskrivne – eller ett nytt jobb. Det är målet med projektet, som startades av avdelningen för arbetsmiljöutveckling på AFA Försäkring år 2009. Teamens uppgift har varit att stötta den sjukskrivne och dess chef.

### Teamen fick stöd från AFA Försäkring

Fem team från fyra kommuner och en region har deltagit. Teamen har bestått av den sjukskrivnes arbetsgivare och handläggare från företagshälsovården, Försäkringskassan och Arbetsförmedlingen. En teamledare, oftast från kommunens personalavdelning, har sammankallat och lett arbetet. De har träffat den sjukskrivne vid minst tre tillfällen före dag 180 i sjukskrivningen.

Teamen har fått stöd och handledning av processtödjare från AFA Försäkring. De har också bjudits in till ett par gemensamma träffar per år. Då har de fått lära sig mer om rehabilitering och kunnat utbyta erfarenheter med varandra. Dessutom har de flesta deltagarna i teamen genomgått en utbildning i hållbar rehabilitering på distans, som anordnats inom ramen för projektet av Karolinska institutet och gett 7,5 högskolepoäng.

För teamledaren Åsa Mohss i Kalix kommun har arbetet i teamet gett både kunskap och ett roligare jobb.

– Jag har lärt mig mycket mer om rehabilitering, och mitt arbete har förändrats från att vara ensamt och många gånger ganska tufft, till att ha en hel grupp runt mig som stöd i de här ärendena. Vi kommer att fortsätta jobba på ungefär samma sätt även i fortsättningen, säger hon.

