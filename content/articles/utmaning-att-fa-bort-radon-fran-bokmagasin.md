---
content_type: article
title: Utmaning att få bort radon från bokmagasin
original_id: 15758
slug: utmaning-att-fa-bort-radon-fran-bokmagasin

---

Radonhalterna i Stockholms stadsbiblioteks bokmagasin är alldeles för höga. I två år har fastighetskontoret försökt få ner halterna utan att lyckas. Nu tömmer man delar av magasinet på böcker i ett försök att en gång för alla få bort radonet.

Våren 2012 skulle Stockholms fastighetskontor sanera mögel i källaren i stadsbiblioteket, i hörnet av Sveavägen och Odengatan. En fuktskadeutredare började arbetet med att ta prover och då upptäcktes av en slump att luften i källarlokalerna var full av radon.

– Resultaten från mätningen visade på extremt höga radonhalter, säger Maria Bylund, bibliotekarie på stadsbiblioteket och skyddsombud för fackförbundet Vision.

![Maria Bylund, bibliotekarie och skyddsombud på stadsbiblioteket i Stockholm.](https://www.suntarbetsliv.se/wp-content/uploads/2014/08/maria-bylund-2_160x205-ab-1.jpg "Maria Bylund, bibliotekarie och skyddsombud på stadsbiblioteket i Stockholm.")– Olika värden uppmättes på olika ställen i källaren. Där det var som högst var det över 5 000 becquerel.

När det gäller radonhalten för inomhusluft har Folkhälsomyndigheten satt ett rekommenderat gränsvärde på 200 becquerel per kubikmeter luft. Med de värden som uppmättes i stadsbiblioteket insåg bibliotekschefen att det var ohållbart att ens låta de anställda åka ner i källaren för att hämta böcker.

– Efter att ha pratat med företagshälsovården bestämde vår dåvarande chef att stänga magasinet. Först tillfälligt, tills vi hade fått mer klarhet. Sedan blev det permanent, säger Maria Bylund.

– Det stängdes helt enkelt av arbetsmiljöskäl. Sedan dess har de radonkonsulter som fastighetskontoret anlitat fått ner radonhalten under gränsvärdena i delar av magasinet med hjälp av ventilation. Nu ska den del av magasinet som är värst utsatt evakueras på böcker så att man kommer åt att sanera och kan ta itu med mögelproblematiken samtidigt.

### Flera metoder har prövats

Stockholms stadsbibliotek ligger i kanten av en rullstensås som löper mellan stadsdelarna Norrmalm och Vasastan. En ås av det slaget släpper igenom radonhaltig jordluft som sedan letar sig in i husgrunden. I bibliotekets källare har det visat sig vara lättare sagt än gjort att få ner radonhalterna.

– Först gjordes det flera mätningar för att bekräfta resultatet. Sedan har fastighetskontoret och radonkonsulterna försökt med ett antal olika saker. Man har tätat golvbrunnar och sprickor och laborerat med övertryck och undertryck för att radonet ska ventileras ut, säger Maria Bylund.

> Man har tätat golvbrunnar och sprickor och laborerat med övertryck och undertryck för att radonet ska ventileras ut

2013 installerades ett särskilt ventilationssystem i bibliotekets källare. Ett system som går dygnet runt och som ventilerar luften i källarvåningen separat från övriga huset. Och luften i bokmagasinet har blivit bättre, men radonhalten är fortfarande för hög på vissa ställen.

– Jag vet att fastighetskontoret har haft kontakt med Arbetsmiljöverket och att man har pratat om årsdoser, det vill säga att man ska kunna vistas x antal minuter i radonhaltig luft, säger Maria Bylund.

– Men magasinet stängdes ju för att det ansågs hälsovådligt. Både vi skyddsombud och biblioteksledningen har hela tiden sagt att vi accepterar ingenting annat än gränsvärdena.

### Företagshälsovården informerade om riskerna

När det konstaterades att det fanns radon i källaren höll den dåvarande företagshälsovården, S:t Erikshälsan, informationsmöten med bibliotekets personal. En expert på radon fanns också på plats för att informera om riskerna med att vistas i en miljö med höga radonvärden.

– Alla erbjöds att kontakta företagshälsovården för att röntga sina lungor. Jag tror att en del av oss nog tyckte att riskerna bagatelliserades en aning genom att man pratade om det här med årsdosen, säger Maria Bylund.

– Det fanns naturligtvis en oro. Det är många som har jobbat här länge och i perioder kanske har tillbringat flera timmar om dagen i magasinet. Men det var ju ändå en chans att ställa frågor om hur radonet påverkar och om risken för lungcancer.

### Böckerna kan inte lånas ut

I egenskap av skyddsombud representerar Maria Bylund en av stadsbibliotekets fyra enheter i den lokala arbetsmiljögruppen. Där ingår också skyddsombuden från de övriga tre enheterna, de fyra enhetscheferna och deras chef, områdeschefen. Gruppen bedriver ett systematiskt arbetsmiljöarbete och håller möte flera gånger per termin. Så gott som varje gång tar man upp radonfrågan.

Radonet har inte bara skapat en hälsovådlig arbetsmiljö, det stängda magasinet innebär också att en stor del av bibliotekets böcker är inlåsta och inte kan lånas ut. Sedan magasinet stängdes, i september 2012, har de runt 300 000 böcker som förvaras där varit oåtkomliga för allmänheten. Många av böckerna är svåra att hitta på andra bibliotek.

– Vi har haft jättemycket frågor och klagomål på att böckerna inte går att komma åt, säger Maria Bylund.

### Rejäl sanering under hösten

Saneringen av stadsbibliotekets källare har nu pågått i två år. Markradonet är svårt att bli av med och arbetet kompliceras av att källarmagasinet är fyllt med böcker. Nu är förhoppningen att man ska få ner halterna av radon under gränsvärdet på 200 becquerel till årsskiftet.

– Att få ner radonhalten är en utmaning på teknisk nivå, säger Martin Hafström, områdeschef på stadsbiblioteket.

– Sedan är den verksamhetsmässiga utmaningen för oss att få vårt bibliotek och de böcker vi har tillgängliga. En ytterligare utmaning är att informera och skapa tilltro bland våra medarbetare. Informationen är oerhört viktig när det gäller sådant här.

Lyckas radonkonsulterna med höstens sanering är det ett stort steg mot en bättre arbetsmiljö på biblioteket. Men det kan dröja längre än till årsskiftet innan magasinet kan öppnas och vara i bruk som vanligt. Efter saneringen kan fastighetskontoret själv kontrollera att radonhalten håller sig under gränsvärdet, genom att placera ut särskilda radondosor som mäter halterna.

– Min bedömning är att man måste göra flera oberoende mätningar innan man kan säga att nu är det här fixat. Man måste ju ha en uppföljning av det här, säger Martin Hafström.

