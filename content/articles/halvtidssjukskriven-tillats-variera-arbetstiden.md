---
content_type: article
title: Halvtidssjukskriven tilläts variera arbetstiden
original_id: 15777
slug: halvtidssjukskriven-tillats-variera-arbetstiden

---

En kvinna som var sjukskriven på halvtid jobbade vissa dagar mer än 50 procent. Försäkringskassan ville dra in sjukpenningen, men kammarrätten gav kvinnan rätt.

Rätten i Göteborg menar att det kan finnas situationer då en person kan vara sjukskriven på halvtid men ändå jobba mer än 50 procent vissa dagar.

– Det här betyder inte att alla som vill kan jobba mer tid vissa dagar. Men när det är liknande omständigheter som för den här kvinnan så kan jag driva att man ska få vara sjukskriven på halvtid, säger Mattias af Malmborg, LO-TCO Rättsskydd som företrädde kvinnan.

Kvinnan, som är medlem i Kommunal, jobbade inom vården på en sterilcentral.

– På helgerna var det väldigt lugnt, säger Mattias af Malmborg.

Tillsammans med sin arbetsgivare kom hon överens om ett schema för oregelbunden arbetstid som bland annat innehöll sjutimmarspass vissa helger. Totalt arbetade kvinnan ändå inte mer än 20 timmar per vecka.

### Reumatiska besvär

Kvinnan hade reumatiska besvär och ansökte om sjukpenning för den resterande tiden, men fick avslag från Försäkringskassan. Hon överklagade beslutet och fick avslag även i länsrätten. Nu har domen från Kammarrätten i Göteborg kommit och man har beslutat att kvinnan ska ha rätt till sin sjukpenning.

> Kammarrätten i Göteborg har beslutat att kvinnan ska ha rätt till sin sjukpenning

Mattias Malmborg tror att det kan komma några fler liknande fall, men inte en stor anhopning, eftersom det krävs speciella omständigheter.

– Det räcker inte med att man har ett schema med regelbundna arbetstider och att läkaren har sagt att det går bra att jobba längre vissa dagar, säger Mattias af Malmborg.

På Reumatikerförbundet är man inte heller inställd på att domen kommer att ge något större avtryck. Där gäller kampen nu att reumatiker alls ska ha rätt till sjukpenning på halvtid. Sedan sjukpenningen blev tidsbegränsad har många medlemmar hört av sig.

– Det finns de som har ett halvtidsjobb men som nu är utförsäkrade och uppmanas att byta till ett lättare jobb. Det finns till och med de som har blivit uppmanade att byta från att jobba deltid på den reguljära arbetsmarknaden till att ta ett jobb på Samhall på heltid, säger Kristina Söderlund, intressepolitisk ombudsman på Reumatikerförbundet.

### Överklagar utförsäkring

Reumatikerförbundet kommer att hjälpa medlemmar som nu blir utförsäkrade att överklaga dessa beslut.

– Regeringen har själv sagt att de vill ha det här prövat, säger Kristina Söderlund.

Efter den massiva kritiken mot de nya reglerna för utförsäkring har bedömningen mildrats när det gäller cancersjuka.

– Men för reumatiker har det inte skett någon förändring, säger Kristina Söderlund.

Kristina Söderlund påpekar att det i många fall är svårt att veta hur en reumatisk sjukdom utvecklas.

– Det kan växla i perioder och det kan också växla med årstider. Det finns de som får mediciner och som sedan kan jobba heltid, men sedan finns det sådana där medicinen inte hjälper. Det är cirka en tredjedel där medicinen har effekt. Sedan kan den sluta skydda.

