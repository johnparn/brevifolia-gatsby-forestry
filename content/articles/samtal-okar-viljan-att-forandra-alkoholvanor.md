---
content_type: article
title: Samtal ökar viljan att förändra alkoholvanor
original_id: 15834
slug: samtal-okar-viljan-att-forandra-alkoholvanor

---

Att dricka för mycket alkohol är ofta förknippat med känslor av skam och skuld. På Kommunhälsan i Skellefteå är stödsamtal ett viktigt verktyg när anställda med alkoholproblem ska hitta motivationen för att minska sitt drickande.

– Det är viktigt att den som vänder sig till oss får tid att själv reflektera över vilka fördelarna kan vara med att förändra sina alkoholvanor, säger Christina Lindström, företagssköterska på Kommunhälsan i Skellefteå, och ger ett par exempel:

– Vi använder som metod att vi försöker locka fram individens motivation. Ofta blir det tydligt att man själv och ens familj kommer att må bättre och att man kommer att fungera bättre på jobbet. Där brukar det uppstå motivation och en vilja att ändra beteende.

![Christina Lindström](https://www.suntarbetsliv.se/wp-content/uploads/2015/03/christina_linstrom_160x200ab-1.jpg "Christina Lindström")I Skellefteå kommun arbetar företagshälsovården både för en hälsosam arbetsmiljö och med att stödja anställda som vill förbättra sin hälsa och lägga sig till med sundare levnadsvanor. På Kommunhälsan kan de som jobbar inom kommunala förvaltningar och bolag få hjälp med sitt bruk eller missbruk av alkohol eller narkotika. När det gäller rådgivning och behandling för anställda med alkoholbekymmer använder sig företagssköterskorna av den så kallade 15-metoden.

– Det är en form av individstöd som vi inleder med samtal där vi kartlägger personens livssituation och behov av stöd och behandling. Vi försöker skapa en bra relation så att personen tryggt kan prata om sina alkoholproblem utan att känna sig dömd eller värderad. Tryggheten är viktig för att han eller hon ska kunna släppa taget om sin skam och skuld, säger Christina Lindström.

### Chefer och skyddsombud bekantar sig med 15-metoden

När Kommunhälsan håller arbetsmiljöutbildning för chefer och skyddsombud på de olika arbetsplatserna i kommunen är alkohol och droger en punkt i programmet. Det handlar både om att informera om vilken hjälp som finns att få och om att så ett frö för att personalen på arbetsplatserna ska hitta ett sätt att prata om bruk- och missbruksfrågor.

– Vi informerar om hur man kan hantera alkohol- och drogfrågan på arbetsplatsen i förebyggande syfte, säger Tiina Enqvist, företagssköterska på Kommunhälsan, och fortsätter:

– Det är viktigt att våga fråga en arbetskamrat hur han eller hon mår. Man kan också i förväg prata om hur man ska förhålla sig till arbetskamrater som inte verkar må bra.

> Det är viktigt att våga fråga en arbetskamrat hur han eller hon mår

Tanken med 15-metoden är att man ska sätta in stöd och behandling så snabbt som möjligt när en anställd visar sig ha alkoholbekymmer. Ofta går det till så att både chefen och personalavdelningen är inkopplade när den anställde väl kommer till företagshälsovården för ett inledande samtal. På Kommunhälsan i Skellefteå hoppas man oftare kunna sätta in stödet redan när den anställde själv märker att han eller hon börjat dricka för mycket.

![Tiina Enqvist](https://www.suntarbetsliv.se/wp-content/uploads/2015/03/tiina_enqvist_160x200ab-1.jpg "Tiina Enqvist")– Vi tror att det finns många fler som behöver stöd än dem som cheferna i kommunen fångar upp. Vi vill kunna erbjuda förebyggande insatser. Anställda ska kunna komma hit om de är oroliga över sina alkoholvanor, säger Tiina Enqvist, och tillägger:

– Det krävs att de anställda känner förtroende för att de ska våga komma till oss när de själva inser att de har bekymmer. I år kommer vi att jobba för att nå de anställda och tala om att vi finns här om de vill förändra sina vanor.

### Företagshälsovården erbjuder samtal och behandling

Sedan 2012 pågår en nationell insats för att utbilda företagsläkare och företagssköterskor i 15-metoden. Ulric Hermansson, alkohol- och narkotikaforskare på Karolinska Institutet i Solna, är utbildningsansvarig och håller kursdagar i hela landet. Han berättar att den fördjupade bedömning som företagshälsovården gör när en anställd har begynnande alkoholproblem kan räcka för att motivera medarbetare att ändra sina vanor.

– För många personer kan det vara tillräckligt att få upp ögonen för sina vanor, på konsekvenser som drickandet har medfört och på risken för vanebildning. För andra ![Ulric Hermansson](https://www.suntarbetsliv.se/wp-content/uploads/2015/03/ulric_hermansson_180x220ab-1.jpg "Ulric Hermansson")räcker det inte och då erbjuder vi behandling i två spår, som kan köras var för sig eller kombineras, säger han, och fortsätter:

– Det ena spåret är psykosocial behandling, som bygger på kognitiv beteendeterapi. Den går ut på att personen bestämmer sig för ett mål, som att vara nykter eller att bara dricka alkohol två gånger i veckan. Det andra spåret är behandling med antisug-läkemedel som Naltrexon och Campral, eller Antabus för den som vill avstå helt från att dricka.

**Hur kan man motivera en person att ändra sina alkoholvanor?**

– Den som har ett riskbruk som inte fått konsekvenser än har kanske inte reflekterat över sin höga konsumtion, säger Ulric Hermansson.

– För personer i den gruppen kan man öka motivationen genom en enkel alkoholscreening, exempelvis att fylla i ett enkätformulär, och sedan låta dem träffa en rådgivare som talar om för dem att här finns en risk för att hälsan påverkas av alkoholkonsumtionen. Det viktiga är att anställda får möjlighet att själva reflektera över hur mycket de dricker, säger han, och ger exempel på vad som kan motivera en person som börjat se konsekvenser av sitt drickande:

– Med 15-metoden kan man göra en fördjupad bedömning och titta på alkoholvanor och vad de har fått för konsekvenser medicinskt, socialt och psykologiskt. Man tittar på personens totala hälsobild, inklusive ångest och depression. Här gäller det att fånga upp vad den enskilde själv uppfattar som viktiga motiv för att minska sin konsumtion.

FAKTA:
------

*   Den nationella satsningen Tidiga insatser i arbetslivet mot alkoholproblem går ut på att öka företagshälsovårdens kunskap om alkoholfrågor.
*   Projektet är ett regeringsuppdrag som pågår mellan 2012 och 2015 och genomförs av Sveriges Företagshälsor, Karolinska Institutet och Riddargatan 1/Centrum för psykiatriforskning.
*   Hittills har runt 700 företagsläkare, företagssköterskor och beteendevetare utbildats i 15-metoden.
*   1 500 chefer och personalspecialister har deltagit på särskilda seminarier.

_Källa: Sveriges företagshälsor_

Läs mer:
--------

om projektet [Tidiga insatser i arbetslivet mot alkoholproblem](https://www.foretagshalsor.se/sites/default/files/2020-04/riktlinje-alkoholproblem.pdf "Tidiga insatser i arbetslivet mot alkoholproblem") och om [15-metoden](https://www.foretagshalsor.se/sv/material-15-metoden-0 "15-metoden") på Sveriges Företagshälsors webbplats.

