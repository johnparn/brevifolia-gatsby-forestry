---
friskfaktorer: ''
content_type: article
title: Så klarar ni värmen på jobbet
image: "/content/images/2000x1000-varme-pa-jobbet-foto-depiction-ab-johner-1200x675.jpg"
image_caption: När sommaren är här gäller det att se upp för värmen på jobbet - speciellt
  för dem som arbetar i varma lokaler eller i skyddsutrustning. Försök att ta pauser
  innan du har blivit alltför varm, är ett tips från forskare.
activity: Undersök
articles_teasers_2: []

---
När sommaren kommer är det viktigt att hålla koll på temperaturen på arbetsplatsen. Värmen kan nämligen påverka allt från hälsa och komfort till produktivitet och stressnivå.

Sommaren är här, och med den även den underbara sommarvärmen. Eller? För den som arbetar när det är som varmast kan känslan vara en annan.

– Värmen påverkar både välmåendet och hälsan. Det kan ge lägre prestation och koncentration, och det kan göra att man blir tröttare, till exempel.

![](/content/images/200x220-karin-lundgren-kownacki.jpg)

Det säger Karin Lundgren Kownacki, analytiker inom klimatanpassning på SMHI. Hon har tidigare forskat på hur värmeexponering påverkar arbetsmiljön. Och nu under coronapandemin har hon tillsammans med tidigare kollegor undersökt risken för vårdpersonal i skyddsutrustning att utsättas för så kallad värmestress.

## Se upp för värmestress

Värmestress uppkommer då kroppen inte längre kan reglera sin temperatur genom utsöndring av svett och ökat blodflöde. Kroppstemperaturen stiger och det påfrestar bland annat andning, hjärta och blodcirkulation. Vid värmestress är djupkroppstemperaturen – det vill säga temperaturen längst inne i kroppen – över 38 grader.

– Värmestress är allvarligt. Kroppens organ blir påverkade, stressresponsen i kroppen ökar, man får svårt att koncentrera sig och kan nästan få panik. Man börjar bete sig konstigt och kan svimma.

> Värmestress är allvarligt

När en persons djupkroppstemperatur närmar sig 38 grader mår man fortfarande ganska bra – det händer till exempel ibland när man tränar hårt. Men när temperaturen går över 38 grader går det snabbt utför. Och det är det här man måste se upp med.

– Det är inte så vanligt än så länge här i Sverige, men jag tror att vissa arbetstagare kan komma att pusha gränserna vid en stark värmebölja. Speciellt eftersom man trots allt mår så pass bra när man närmar sig 38 grader, och inte inser att det är läge att vila och kyla ner sig då.

## Tänk på den termiska komforten

Men det är inte bara värmestress som spelar roll, utan även det som kallas för termisk komfort. Det är alla de faktorer som samverkar för att påverka ifall vi känner oss varma.

De är, till exempel:

* temperatur
* luftfuktighet
* luftrörelse, det vill säga hur mycket luften rör på sig
* skyddsutrustning
* strålningsvärme från till exempel solen eller från en ugn
* personlig aktivitet, det vill säga hur mycket man rör på sig

Och det är när vi känner oss obekvämt varma som vi börjar tappa koncentrationsförmågan och prestera sämre. Man riskerar också att bli uttorkad på sikt.

– Att bibehålla den termiska komforten är otroligt viktig för hälsa och välmående.

## Markiser och kalla handdukar

Det gäller alltså att för arbetsgivaren göra det man kan för att minska värmepåverkan på arbetsplatsen. Men man behöver inte gå direkt till luftkonditionering, tycker Karin Lundgren Kownacki. Det är inte så klimatsmart, och passar bäst på till exempel sjukhus och äldreboenden där sårbara grupper vistas.

– Markiser är en av de mest effektiva lösningarna på värme i inomhusmiljöer. Värmen beror väldigt ofta på solinstrålning, och den slipper man då.

Det finns också speciella kylvästar som arbetsgivaren kan köpa in. Annars är det viktigaste att vistas i skugga, vila och dricka vätska.

> För arbetsgivaren handlar det först och främst om att skapa medvetenhet

– För arbetsgivaren handlar det först och främst om att skapa medvetenhet om de här frågorna. I vissa fall kanske man till och med ska lägga in vätskepauser i schemat.

Ett enkelt tips är att kyla ner händer, fötter och nacke under arbetspasset, till exempel med fotbad eller kalla handdukar.

– Det är extremt effektivt. Det finns mängder med fina blodkärl i händer, fötter och nacken, som kan hjälpa till att kyla ner kroppen snabbt.

## Skapa en plan för värmeböljor

![](/content/images/200x220-ida-knutsson.jpg)Ida Knutsson är utredare på Folkhälsomyndigheten, och hon betonar också vikten av att arbetsgivare tänker till vad gäller värmen. Både för patienter, brukare och andra som behöver vård eller omsorg – och för personalens skull.

– Arbetsgivaren behöver se till att det finns svalkande åtgärder, och det gäller att arbeta förebyggande. Det är viktigt att ha handlingsplaner på plats när värmeböljan väl kommer.