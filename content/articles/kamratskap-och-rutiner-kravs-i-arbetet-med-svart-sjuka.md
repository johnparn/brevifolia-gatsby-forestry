---
content_type: article
date: 2013-09-11T02:36:00
title: 'Stödrutiner krävs i arbetet med svårt sjuka'
original_id: 15695
slug: kamratskap-och-rutiner-kravs-i-arbetet-med-svart-sjuka
image: "../images/ambulansforskare-940x4501.jpg"
image_caption: 'Äldreforskaren och psykologen Agneta Grimby har undersökt hur vårdpersonal i akutvården klarar av att möta död och sorg i sitt arbete.'
author: Ragnhild Larsson
friskfaktorer: ''
activity: ''
articles_teasers_2: []
article-teasers-list: []

---

Akut- och ambulanspersonal ska både kunna ge fysisk omvårdnad och trösta sörjande anhöriga. Då är det viktigt med rutiner för anhörigstöd och kollegor att dela svåra upplevelser med. Det visar en ny studie från Sahlgrenska Akademin vid Göteborgs Universitet.

I studien har äldreforskaren och psykologen Agneta Grimby undersökt hur vårdpersonal i akutvården påverkas av död och sorg i sitt arbete. Totalt 150 läkare, sjuksköterskor och undersköterskor i akutvård och ambulanspersonal har svarat på en enkät i en studie som är finansierad av AFA Försäkring.

– Sorg tar kraft både från den sörjande och den som stöttar. Det har fått mig att undra hur andra yrkeskategorier än psykologer, psykoterapeuter och psykiatrer, som ändå har stödjande som yrke, orkar med att konfronteras med döende, död och efterlevande, säger Agneta Grimby, som under 30 år har mött många människor i sorg.

Tydliga rutiner visade sig vara viktiga i kontakten med anhöriga och efterlevande. Under arbetet med studien märkte Agneta Grimsby också att det fanns en stor kollegial sammanhållning, där man sökte och fick gott stöd.

– Jag tror att det vanliga var att man pratade av sig jobbiga upplevelser i fikarummet för de förstående och insatta kompisarna. Utbudet av professionellt stöd verkade däremot inte alltid var tillräckligt när det behövdes. Som expert på sörjandet är jag både förvånad och besviken över bristen på stödinsatser och uppföljning som ofta råder vid dödsfall.

### Rutiner för stöd till anhöriga

De anställda i ambulanser, som svarade på enkäten, är mycket eller ganska nöjda med sitt omhändertagande av svårt sjuka. De på akutmottagningen är mindre nöjda. Akutpersonalen tyckte inte heller att de kunde påverka arbetsbelastningen eller leva upp till en bra vårdkvalitet. Däremot anser fler på akutmottagningarna att de har bra rutiner för att kunna ge rekommendationer åt anhöriga och efterlevande. Där svarar också fler att de även hade skrifter och olika informationsblad att dela ut.

Ambulanspersonalen får utföra många räddningsmoment på egen hand och utifrån sitt kunnande, som de i bland inte tycker räcker till. De har inte tid att följa upp anhöriga och efterlevande och känner av bristen på möjligheter att remittera vidare till professionellt stöd vid svåra trauman som självmord och mord.

– Deras möjligheter till att träna, vidareutbilda sig och avancera verkar vara förvånansvärt dåligt tillgodosedda. De anställdas egna kunskaper om kursutbud och karriärsteg var också vaga. Möjligtvis kan det hänga samman med missnöjet över en dålig kontakt med arbetsledningen, säger Agneta Grimby.

### Högt flöde av patienter stressar

Själva sjukvårdsuppgiften, att ge vård och omsorg till akut svårt sjuka, döende och deras efterlevande, tycks inte vara en direkt avgörande faktor för om personalen upplever psykisk stress. Av svaren att döma är den psykiska arbetsbelastningen mest länkad till ett högt flöde av patienter vars liv var i akut fara, speciellt när patienten är ett barn. “Vi vet vad vi skall göra, men hinner inte med när flera patienter i livsfara står på tur samtidigt”, säger en av dem som har svarat på Agnetas enkät.

Två av tre som arbetar på en akutmottagning och en tredjedel av ambulanspersonalen upplever att jobbet är psykiskt ansträngande. Överlag anser fler kvinnor än män att jobbet var psykiskt ansträngande.

– Som ensam läkare och med bara två sköterskor på akutmottagningen kan man samtidigt få in en person med andningssvikt, två med hjärtstopp och ett kvävningstillstånd. Det är en ekvation som inte går ihop.

### Osäker på utgången av arbetsinsatsen

“Vårdpersonal vänjer sig aldrig vid svårt sjuka, döende och död”, säger en av fem tillfrågade i Agneta Grimbys studie. Omkring var tredje anser sig tvingade att ensamma utföra alldeles för snabba och radikala insatser på arbetsplatsen. Var femte är osäkra på utgången av sin vårdinsats bland svårt sjuka. Nästan varannan tycker inte att deras arbetsledning är insatt i det arbete de utför. Akutpersonalen är dock mer nöjd med sin arbetsledning än ambulanspersonalen.

– Med så höga krav, både de egna, arbetsledningens och patienters och anhörigas att förhindra hotande dödsfall, kan man undra varför personalen stannar kvar och varför de en gång valde yrket, säger Agneta Grimby.

Många av de svarande tycker att det saknas resurser, och att den ekonomiska situationen på arbetsplatsen är otillfredsställande. Få är nöjda med sin lön. Många har dock anpassat sig till ett arbete med svårt sjuka och döda, trots att personalstödet kunde ha varit bättre. Både ambulans- och akutvårdspersonal anser att personliga egenskaper underlättade i jobbet.

> Få sjukskriver sig

Agneta Grimby är förvånad över att både ambulans- och akutvårdspersonalen är så uthålliga. Det verkar vara mycket ovanligt att sjukskriva sig, trots stor arbetsbörda, psykiska påfrestningar, många års slit i yrket, dålig lön och vaga karriärmöjligheter. Dessutom fick de anställda ofta möta en negativ yrkesbild i medierna.

– Frågan är om det är någon slags elit i de båda yrkesgrupperna som skickat in enkäter eller om det finns över- eller underdrifter i svaren? Kanske är det så att de som valt de här jobben, har tänkt igenom sitt yrkesval noga utifrån yrkets krav, de egna förutsättningarna och ett stort patos för uppgiften. Och i bland får de en och annan klapp på axeln från tacksamma patienter och anhöriga, säger hon.

Faktorer som underlättar arbetet med att möta döende och sörjande
-----------------------------------------------------------------

*   Tydliga rutiner för stöd till efterlevande.
*    Skriftlig information att lämna till anhöriga om vart de kan vända sig efter ett dödsfall. Debriefing eller terapi vid behov.
*    Mer utbildning om död och sorg i utbildningarna till sjuksköterska eller läkare.
*    Bra stöd från ansvarig arbetsledning.

