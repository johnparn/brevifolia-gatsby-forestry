---
content_type: article
title: Nolltolerans mot hot och våld på akuten i Örebro
original_id: 15728
slug: nolltolerans-mot-hot-och-vald-pa-akuten-i-orebro

---

En aggressiv kommentar, en spark i magen. Hot och våld från patienter är vardag för akutens personal. Samtidigt som de räddar liv tvingas de hantera våldsamma personer. På akuten i Örebro har man hittat sätt att förbättra arbetsmiljön, skriver Nerikes Allehanda.

Marléne Kerber, sjuksköterska och chef, med många år bakom sig på akutmottagningen på Universitetssjukhuset i Örebro berättar att kliniken sedan ett år tillbaka har ett beslut om nolltolerans mot hot och våld på pränt. De informerar patienterna via en tv-skärm om vilka regler som gäller. Marléne Kerber noterar varje fall av hot och våld i ett speciellt datasystem.

> Det är en signal till våra anställda att arbetsgivaren står bakom dem.

– Jag tycker att det är jättebra att vi skärpt detta. Det är en signal till våra anställda att arbetsgivaren står bakom dem, säger hon till Nerikes Allehanda. Hon berättar att det går att undvika problem genom att bemöta patienterna på rätt sätt, och de anställda går kurser i bemötande – men också i självförsvar.

### Lokalernas utformning spelar roll

– Personalen har en nyckelroll för att skapa en trygg och säker miljö, men det är också viktigt hur man utformar lokalerna, säger Marléne Kerber.

Sedan 12 år tillbaka har akutmottagningen fönsterglas och dörrar som är förstärkta. Det finns också kameror som övervakar entrén och väntrummet. Och våren 2013 startade bygget av en ny barnakut, så att man inte behöver blanda barnen och deras anhöriga med de vuxna som söker akut.

