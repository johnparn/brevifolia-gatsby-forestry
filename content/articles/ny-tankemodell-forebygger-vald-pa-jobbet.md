---
content_type: article
date: 2012-08-16T11:17:00
title: 'Ny tankemodell förebygger våld på jobbet'
original_id: 15713
slug: ny-tankemodell-forebygger-vald-pa-jobbet
image: "../images/20120525_maria-bauer-1776-940x450-hb1.jpg"
image_caption: 'Maria Bauer är beteendevetare och en av författarna till boken Hot och våld på jobbet, som publicerades hösten 2012.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Fem frågor till Maria Bauer, en av författarna till boken Hot och våld på jobbet, som kom ut hösten 2012.

– Vi vill föreslå ett nytt sätt att tänka för att förstå varför människor handlar på ett visst sätt, säger Maria Bauer, en av författarna till boken Hot och våld på jobbet.

Maria Bauer är beteendevetare och jobbar med handledning ute på arbetsplatser för anställda inom vård, skolor, omsorg och kriminalvård. Handledningen rör sig kring bemötande och förhållningssätt till klienter, brukare och patienter. Hon har själv tidigare jobbat på gruppboenden, i hemtjänsten och inom kriminalvården.

**1\. Du och rättspsykiatrikern Marianne Kristiansson har skrivit en bok om hot och våld på jobbet. Varför ville ni skriva den här boken?**

– Det här om bemötande är så efterfrågat bland dem jag träffar. Hur planerar jag ett samtal för att undvika hot eller våld? Vad kan jag tänka på att säga eller inte säga? Hur ska jag röra mig i en situation där det uppstått hot om våld? Och jag har sett hur min handledning har gjort skillnad på arbetsplatser. Det har minskat våldet utan att några tvångsåtgärder har satts in.

**2\. “Vi presenterar ett unikt grepp när det gäller att förstå klienten där vi fokuserar på drivkrafter och motiv” skriver ni i bokens förord. Vad är det som är unikt med ert sätt att ta er an ämnet?**

– Vi vill föreslå ett nytt sätt att tänka för att förstå varför människor handlar på ett visst sätt. Ofta delar man in människor inom vård, omsorg och kriminalvård i olika grupper, beroende på diagnoser. Vi tycker att man ofta fastnar i en snäv bild av människor då. Vi menar att man måste titta på drivkraften och motivet bakom hoten eller våldet. Vad är det patienten, brukaren eller klienten behöver, vill ha eller vill komma åt? Förstår man det blir det lättare att möta en aggressiv människa.

> man måste titta på drivkraften och motivet bakom hoten eller våldet

**3\. Ni har skrivit ett kapitel om arbetsplatser där det finns risk att personalen möter hot eller våld. Där ägnar du mycket utrymme åt att beskriva ledarskapet. Hur ska en bra ledare vara på en sådan arbetsplats?**

– Det viktigaste som ledare är att få sina medarbetare att förstå vilket uppdrag de har. Vad är det vi ska göra? Hur ska vi göra det? Vilka verktyg kan vi använda? Hur ser de regelverk med lagar och annat ut som styr vårt arbete? Alla vet inte det. Många arbetsplatser inom omsorgen har unga medarbetare, och många har inte utbildning för sitt arbete. De borde få mycket mer handledning än i dag.

– Jag brukar säga att det farligaste jobbet är det som innebär vård i annans hem, som hemtjänstpersonal och boendestödjare – där finns extremt mycket våld, inte inom till exempel kriminalvården som man kanske kan tro. Hemtjänstpersonalen går iväg ensamma till sina brukare, människor som i bland har både drogproblem och funktionsnedsättningar.

**4\. Du skriver också om riskbedömningar. Men då menar du inte i första hand de riskbedömningar som görs av skyddsombud på arbetsplatser ur arbetsmiljösynpunkt, eller hur?**

– Jag menar att var och en kan använda sig av en slags vardagsriskbedömning av klienter, patienter och brukare. En viktig sak är att läsa tidigare dokumentation noga, så man inte klampar på och skapar riskfyllda situationer i onödan. Personalen kan ibland också göra riskbedömningar tillsammans med klienten. Till exempel “jag blir så arg när ni kommer försent”. Hur kan vi tillsammans lösa det?

**5\. I våras kom en doktorsavhandling om hot och våld i arbetslivet av Sofia Wikman. Där kritiserar hon att fokus ofta ligger på att var och en ska lära sig hur man bemöter människor som kan utsätta en för hot eller våld. I stället borde man tala mer om 1990-talets nedskärningar inom den offentliga sektorn. De är en av orsakerna till att hot och våld har ökat mot anställda på sjukhus, skolor, socialtjänstkontor och äldreboenden, menade hon. Vad tänker du om det?**

– Jag håller fullständigt med henne. Det är klart det är skillnad på att vara fem eller två anställda på en avdelning där många människor behöver hjälp, och att det kan leda till hot eller våld i vissa lägen. Jag ser det sambandet tydligt när jag är ute och handleder anställda.

Läs också
---------

[Bättre beredd än rädd – projekt mot hot och våld](https://www.suntarbetsliv.se/verktyg/battre-beredd-an-radd/ "Bättre beredd än rädd - projekt mot hot och våld")

[Fler anställda för att förhindra hot och våld](https://www.suntarbetsliv.se/forskning/tackla-hot-och-vald/anstallda-vill-ha-mer-personal-for-att-forhindra-hot-och-vald/ "Fler anställda för att förhindra hot och våld")

