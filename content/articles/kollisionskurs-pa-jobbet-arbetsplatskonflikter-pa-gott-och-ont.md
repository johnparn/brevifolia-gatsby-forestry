---
content_type: article
date: 2010-06-01T09:03:00
title: 'Kollisionskurs på jobbet – arbetsplatskonflikter på gott och ont'
original_id: 15775
slug: kollisionskurs-pa-jobbet-arbetsplatskonflikter-pa-gott-och-ont
image: "../images/cici_dsc_0046_konflikt_940x450-hb1.jpg"
image_caption: 'En konflikt kan uppstå på en halv sekund – det kan räcka med en liten sarkasm eller ett tonfall. Det tar betydligt längre tid att lösa en konflikt. Men alla konflikter går att lösa.'
author: Michael Nyhaga
friskfaktorer: ''
activity: ''
articles_teasers_2: []
article-teasers-list: []

---

Hanteringen av konflikter brister på våra svenska arbetsplatser, skriver en av våra läsare. En konflikt behöver inte bara vara destruktivt, tvärtom – konflikter kan vara utvecklande. Vi har varit ute på arbetsplatser, träffat forskare, föreläsare och konflikthanterare och berättar om vad vi fått höra och se.

Arbetsplatskonflikter är dyra. Människor blir sjukskrivna, tid och energi går åt för att reda ut konflikterna. Kostnader för ersättningsrekrytering uppstår när folk slutar för att de inte orkar längre, och ineffektivitet för att folk snackar skit om varandra.

En konflikt kan uppstå på en halv sekund – det kan räcka med en liten sarkasm eller ett tonfall. Det tar betydligt längre tid att lösa en konflikt. Men alla konflikter går att lösa. Det menar psykolog Jan Atle Andersen som har mångårig erfarenhet som konflikthandledare.

> alla konflikter går att lösa

– Har man en konflikt på sin arbetsplats finns det ingen bättre investering man kan göra än att lösa den, säger Jan Atle Andersen.

Enligt arbetsrättsadvokaten Anders Elmér drar sig svenskar för konflikter.

– Vi har inte den kulturen, säger han. Men han tror att svenskar skulle kunna vinna på att vara tydligare mot varandra ibland.

### Många orsaker till konflikter

Många konflikter uppstår för att människor är olika. Enligt forskaren Tomas Jordan är det genom att reflektera över olikheterna och acceptera dem som vi kan komma vidare i en konflikt.

Mellanchefer hamnar oftare i bråk på jobbet – både med arbetskamrater och med chefer. Forskarna antar att det beror på att de tvingas fatta impopulära beslut.

Otrygga chefer, dålig självkännedom, osunda gruppbildningar, svårigheter att ge och ta kritik bidrar också till arbetsplatskonflikter. Ett gott samarbete och bra arbetsklimat är inget som gör sig självt. Det är något vi skapar tillsammans, menar Kerstin Bergqvist, Svenska institutet för integral psykoanalys.

I skånska Perstorp har det stormat kring kommundirektören Rolf Lundberg. Han ville mota konflikterna på kommunkontoret med en medarbetarpolicy. Förslaget väckte starka känslor men riktlinjerna har varit till hjälp.

– Jag kan spåra en medvetenhet i organisationen som inte fanns innan. Till exempel tror jag inte det förekommer längre att folk inte hälsar på varandra, säger han.

På en distriktsläkarmottagning rann missnöjesbägaren över. En nyanställd accepterade inte en äldre kollegas påhopp utan slog näven i bordet och stormen tilltog på avdelningen. Tack vare ledningens snabba agerande är detta åter en fungerande arbetsplats där man numera har större förståelse för varandras olikheter.

