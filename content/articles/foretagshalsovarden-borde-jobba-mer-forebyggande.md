---
content_type: article
date: 2013-09-02T10:38:00
title: 'Företagshälsovården borde jobba mer förebyggande'
original_id: 15729
slug: foretagshalsovarden-borde-jobba-mer-forebyggande
image: "../images/jan_vejstad_mote_940x450hb1.jpg"
image_caption: 'Vårdcentraler och andra sjukinstanser borde ställa sig frågan om patienten kan få hjälp av företagshälsovården, menar man på branschorganisationen Sveriges Företagshälsor.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Sveriges företagshälsor skulle kunna vara en viktig aktör i det förebyggande arbetsmiljöarbetet. Det menade Mikael Sjöberg, dåvarande generaldirektör för Arbetsmiljöverket, vid ett konvent som Sveriges Företagshälsor höll den 30 augusti 2013.

– Företagshälsovården jobbar för mycket med individuella hälsoundersökningar utan någon koppling till arbetsplatsen, och för lite med det förebyggande arbetsmiljöarbete som skulle kunna göra att folk slipper bli sjuka, sade Mikael Sjöberg, då generaldirektör på Arbetsmiljöverket, i dag generaldirektör på Arbetsförmedlingen.

![Mikael Sjöberg, tidigare generaldirektör på Arbetsmiljöverket, i dag generaldirektör på Arbetsförmedlingen.](https://www.suntarbetsliv.se/wp-content/uploads/2013/09/mikael_sjoberg_160x205-ab-1.jpg "Mikael Sjöberg, tidigare generaldirektör på Arbetsmiljöverket, i dag generaldirektör på Arbetsförmedlingen.")– I bland ställer Arbetsmiljöverket krav på ett företag att ta hjälp av utomstående experter, för att förbättra arbetsmiljön och förebygga att de anställda ska få arbetsskador. Men vi kan inte alltid skriva att de ska ta hjälp av företagshälsovården, för den kompetensen finns inte i alla delar av landet, sade han.

– Företagshälsovården behöver fundera på vad som är deras idé om ett förebyggande arbetsmiljöarbete. Den nivå de har i dag håller inte.

Mikael Sjöberg påpekade att skador och sjukdomar som orsakas av arbetsmiljön ökar för tredje året i rad. Det är en liten men tydlig ökning. Dessutom har de sjukskrivningar som inte självklart har med jobbet att göra börjat öka igen.

– En arbetsskada kan fördärva livet för en enskild, men påverkar också både företaget och samhället. Det finns därför starka etiska men också samhällsekonomiska skäl att satsa mer på det förebyggande arbetsmiljöarbetet.

> Det finns starka etiska och samhällsekonomiska skäl att satsa mer på förebyggande arbetsmiljöarbete

– Arbetsmiljöverket är en viktig aktör i det arbetet, liksom arbetsgivare, fackliga organisationer och forskare. Företagshälsovården skulle kunna vara en annan aktör som bidrar till det. Men de använder inte den möjligheten, menade Mikael Sjöberg.

### Kompetensen finns

– Mikael Sjöberg från Arbetsmiljöverket kommer med orättvis kritik, menade Lars Hjalmarsson, VD för Sveriges Företagshälsor.

![Lars Hjalmarsson, VD för Sveriges Företagshälsor.](https://www.suntarbetsliv.se/wp-content/uploads/2013/09/lars-hjalmarsson-160x205-ab-1.jpg "Lars Hjalmarsson, VD för Sveriges Företagshälsor.")– Vi har kompetensen, det är inte huvudproblemet. Men den sortens tjänster efterfrågas inte av företag och organisationer, sade han i en intervju med suntarbetsliv.se efter konventet.

Arbetsgivarna är inte beredda att betala för förebyggande tjänster från företagshälsovården, och det är svårt att visa vad de kan tjäna på en sådan investering.

– Det som krävs är att få arbetsgivaren på en arbetsplats att koppla samman sjukskrivningarna med arbetsmiljöfrågorna, sade Lars Hjalmarsson.

– Det kan man göra på flera sätt. Ett sätt är att företagshälsovården ringer upp den sjukskrivne efter till exempel tre sjukdagar och gör en medicinsk bedömning och en arbetsförmågebedömning. Om sjukskrivningen visar sig vara arbetsrelaterad, följer man upp telefonsamtalet med ett besök hos företagshälsovården.

– På det sättet kan företagshälsovården samla på sig kunskap om vad som kan leda till sjukskrivningar, och med den kunskapen föreslå förebyggande åtgärder på arbetsplatsen. Så här jobbar redan en del företagshälsor i Sverige, sade Lars Hjalmarsson.

### Kännedom om varför folk blir sjuka

Företagshälsovården skulle få ännu mer stöd för sitt förebyggande arbete om de fick kännedom om alla som är sjukskrivna på ett företag, och då även om dem som blivit sjukskrivna av en annan vårdinstans.

– Det borde ingå i rutinerna hos vårdcentraler och sjukhus att ställa sig frågan om patienten kan behöva hjälp av företagshälsovården, menade Lars Hjalmarsson.

– Sjukdomen kan ju ha med arbetet att göra. Det kan också finnas behov av att anpassa arbetet, eller så kan det vara oklart om den som är sjuk orkar med sitt arbete eller inte. I de fallen borde den behandlande läkaren rekommendera patientens arbetsgivare att hänvisa honom eller henne till företagshälsovården.

– I Finland har arbetsgivaren ekonomiskt ansvar för den som blir långtidssjukskriven eller förtidspensionerad, så där är motivationen starkare att arbeta mer förebyggande, sade Lars Hjalmarsson.

I Norge håller man successivt på att införa en obligatorisk företagshälsovård för de flesta branscher. Företagshälsovården måste vara certifierad och innefattar också en förebyggande tjänst.

Forskning på gång om hur man kan utveckla företagshälsovården
-------------------------------------------------------------

Arbetsmarknadens parter har via AFA Försäkring nyligen dragit igång ett program för forskning och utveckling av företagshälsovården: Företagshälsovård – Forskningsbaserad kunskap för praktisk tillämpning. Åtta forskningsprojekt vid fem universitet och institut får dela på anslag på totalt 30 miljoner kronor under tre år.

– Vi vill bidra till att utveckla en mer behovsanpassad företagshälsovård som främjar och höjer kvaliteten i det förebyggande arbetet på arbetsplatsen, säger Mats Stenberg, SKL, som sitter i styrgruppen för AFA Försäkrings forskningsprogram.

Läs mer:
--------

[Åtta projekt ingår i forskningsprogrammet.](https://www.suntarbetsliv.se/forskning/systematiskt-arbetsmiljoarbete/foretagshalsovarden-i-fokus-for-nytt-forskningsprogram/ "Åtta projekt ingår i forskningsprogrammet.")

