---
content_type: article
title: Rehabilitera med tydligt tänk i ryggen
original_id: 15803
slug: rehabilitera-med-tydligt-tank

---

Allt fler arbetsgivare samarbetar med företagshälsovård och Försäkringskassan för att sjukskrivna ska kunna jobba igen. Modellen heter Hållbar rehabilitering och är ett av de arbetsmiljöverktyg som Suntarbetsliv presenterade på Gilla Jobbet-mässan nyligen.

– Ska man ha folk tillbaka i arbete är det nog det man måste inrikta sig på. Om inte arbetsplatsen anpassas är det svårt att lyckas med rehabiliteringen. Det sade Eva Vingård, professor i Arbets- och miljömedicin vid Uppsala universitet, när hon inledde seminariet Hållbar rehabilitering – teamsamverkan med individen i centrum.

Eva Vingård har utvärderat projektet Hållbar rehabilitering KL som pågick mellan 2009 och 2012. Projektets syfte var att se om ett samarbete mellan arbetsgivare, företagshälsovård, Försäkringskassa och andra berörda myndigheter kunde hjälpa sjukskrivna inom kommun och landsting att komma tillbaka i arbete.

En av de slutsatser hon delade med sig av på dagens seminarium var att det är viktigt att arbetsgivaren har en handlingsplan för hur rehabiliteringen av medarbetare ska gå till.

– Det viktigaste man ska göra för de sjukskrivna, det ska man göra innan de blir sjuka. I friska organisationer finns ett tydligt tänk för hur man ska ta hand om anställda som blir sjuka.

### Återställa värdigheten och finna orsaken till ohälsa

Den stora skaran åhörare som kommit för att lyssna på seminariedeltagarna visade att rehabilitering är en fråga som engagerar många. Eva Vingård fortsatte sitt föredrag med att påminna publiken om ordets ursprungliga betydelse, genom att citera uppslagsverket Nordisk familjebok:

– Att rehabilitera någon är att återställa någon till deras forna värdighet. Jag menar att det finns två sätt att uppnå detta. Det ena är att förstärka det friska hos individen, det andra att jobba med en förändring av individens omgivning.

> Att rehabilitera någon är att återställa någon till deras forna värdighet

Publiken fick också en inblick i de svårigheter som forskare tampas med när det gäller arbetsmiljö- och sjukskrivningsfrågor. Och inte minst i den svåra uppgift som både läkare och den sjuke ställs inför, nämligen att försöka hitta orsaken till den sviktande hälsan.

– Det är väldigt svårt att forska på det här området eftersom det innehåller många så kallade mjuka värden, som hälsa/dålig hälsa, frisk/sjuk, sade Eva Vingård.

– Och sedan är det ju så att vardagen är inte så kul alla gånger. I dag medicinerar vi väldigt mycket, och det är lätt att ställa en medicinsk diagnos när det egentligen handlar om något annat.

### Kalix kommun jobbar förebyggande

En av de kommuner som ingick i projektet Hållbar rehabilitering var Kalix i Norrbotten. Och därifrån kom Åsa Mohss, personalstrateg och chefsstöd vid rehabilitering, och Malin Lindeholm, samverkansansvarig på Försäkringskassan, för att berätta hur man i kommunen arbetar med samverkansmodellen. Bland annat satsar man på att snabbt sätta in stöd för de sjukskrivna medarbetare som är i behov av rehabilitering för att kunna komma tillbaka till jobbet.

– Vi träffar alla som är borta från jobbet mer än 14 dagar. Arbetsgivaren kollar orsaken till sjukskrivningen och kallar till ett möte. Vi väntar inte på att Försäkringskassan vill starta en rehabiliteringsprocess, sade Åsa Mohss.

– Chefen måste vara med på mötet och så ser vi tillsammans vad som kan göras på arbetsplatsen för att underlätta rehabiliteringen. Vi vill ha våra medarbetare på jobbet och vi vill minska sjukskrivningarna och försöker därför hitta hållbara lösningar.

Malin Lindeholm beskrev hur arbetsprocessen ser ut för Försäkringskassans i Kalix sedan man började arbeta med rehabiliteringsärenden enligt samverkansmodellen.

– Att arbetsgivaren kontaktar oss innebär att vi kommer igång mycket tidigare. Sedan är vi med och planerar den sjukskrivnes återgång i arbete tillsammans med arbetsgivaren.

### Trelleborg hjälper långtidssjukskrivna tillbaka

Från Trelleborgs kommun kom Patrik Möllerström, enhetschef på Arbetsmarknadsförvaltningen för att berätta om RehabArena. Ett samverkansprojekt han varit med att starta för att få långtidssjukskrivna i sysselsättning igen.

– Man måste inte vara frisk för att arbeta, men man måste arbeta för att bli frisk, sade Patrik Möllerström.

– Vår målgrupp är en grupp med hälsohinder. Personerna har ofta kontakt med flera olika myndigheter på en gång, som skickar dem fram och tillbaka som kulan i ett flipperspel. Så vi tänkte, varför inte skapa en arena runt individen, en arena där vi kan få en gemensam bild av individen och erbjuda gemensam service.

Sedan 2011 har 204 personer som varit sjukskrivna en längre tid fått hjälp genom RehabArena. Projektet är ett exempel på att samverkansmodellen kan vara en väg tillbaka till arbete eller någon annan sysselsättning även för sjukskrivna som saknar anställning.

### Ett bättre omhändertagande

Seminariet avslutades med en öppen frågestund. En åhörare passade då på att fråga vilken effekt samverkansmodellen egentligen har haft på sjukskrivningarna i de kommuner som deltog i projektet Hållbar rehabilitering KL.

– Om samverkan ger kortare sjukskrivningstider är oklart, men det ger ett bättre omhändertagande, sade Eva Vingård.

