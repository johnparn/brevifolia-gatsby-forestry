---
content_type: article
title: Pris för hälsofrämjande medarbetarutbildning
original_id: 15872
slug: pris-for-halsoframjande-medarbetarutbildning

---

Egen medarbetarutbildning, bra arbetsplatsträffar och ett öppet socialt klimat – marknads- och kommunikationsverksamheten på Helsingborgs Kulturförvaltning fick årets utmärkelse som Hälsofrämjande arbetsplats.

– Vi blev väldigt glada för utmärkelsen. Vi tycker vi har nått långt, och det är roligt att få en bekräftelse på det, säger verksamhetschefen Mattias Orre.

Det var en av hans medarbetare, webredaktören Max Lennartsson, som skickade in en anmälan för att få utmärkelsen.

– Vi är en kreativ arbetsplats som hela tiden arbetar för att utvecklas. Vi månar om varandra och är väldigt medvetna om att vi är varandras arbetsmiljö. Därför kändes det rätt att ansöka, säger han.

Verksamheten Marknad och Kommunikation består av två avdelningar. Marknad ger service åt kulturförvaltningen i form av trycksaker, webb, presskontakter med mera. Den andra avdelningen, Besöksservice, består av kulturinformatörer som arbetar i entréerna på Dunkers kulturhus, Kulturskolan, slott, utomhusmuseer och andra anläggningar som förvaltningen ansvarar för.

### Egen medarbetarutbildning

Den goda stämningen har förstärkts av den gedigna medarbetarutbildning som de tjugotalet anställda har gått tillsammans, fördelad på sex heldagar under två år.

Det var verksamhetens chef Mattias Orre som tog initiativ till utbildningen, med hjälp av en utomstående expert på ledarskapsutbildningar. Men det började med att han själv, liksom alla Helsingsborgs stads chefer, fick gå en ledarskapsutbildning.

– Efteråt tänkte jag att mina medarbetare borde få gå utbildningen också. I min värld skiljer sig ledarskap och medarbetarskap ytterst lite åt. De båda rollerna handlar om att ta beslut, leda sig själv och samarbeta med andra på sin arbetsplats. Ledaren har ansvar för budget och personalfrågor, men annars är det ingen större skillnad.

### Se fördelar med olikheter i gruppen

Medarbetarutbildningen har bland annat handlat om hur en grupp kan utvecklas tillsammans. Utgångspunkten är den amerikanska organisationspsykologen Susan Wheelans teori om hur man kan ta en arbetsgrupp framåt och skapa ett effektivt och sammansvetsat team.

– En grupps styrka ligger i att kunna få in många olika perspektiv. Så det handlar om att se fördelarna med att vara olika, säger Mattias Orre.

Gruppen avslutade utbildningen för ett år sedan. Den har helt klart bidragit till ett mer öppet och tillåtande klimat, tycker han. Det senaste året har de gått vidare med att skapa bättre rutiner och roller i de båda teamen.

### Öppen agenda för arbetsplatsträffar

Mattias Orre och hans medarbetare har också skapat nya former för sina arbetsplatsträffar. Numera används halva mötestiden till workshops i någon fråga. Dessutom finns en plan för vad varje arbetsplatsträff ska innehålla, för ett år framåt.

– Vi har öppna agendor, så alla kan fylla på med det de tycker är viktigt att ta upp, säger Mattias Orre.

Den arbetsplats som får utmärkelsen, får också 100 000 kronor som ska användas till att utveckla sitt hälsofrämjande arbete. Utmärkelsen delas ut på stadens rådhus den 8 december.

– Vi kommer att bestämma på nästa arbetsplatsträff vad vi ska använda pengarna till. Och så ska vi fira priset med en julmiddag som vi lagar tillsammans. Det gör vi varje år, men i år blir det lite extra, säger Mattias Orre.

### Vill vara en attraktiv arbetsgivare

Det här är femte året Helsingborgs stad delar ut utmärkelsen årets hälsofrämjande arbetsplats. Det är Agneta Kallstenius, arbetsmiljö- och hälsocontroller på HR-avdelningen i Helsingborgs stad, som har utvecklat idén.

– Vi vill lyfta fram de arbetsplatser som kommit en bit på väg, för att visa att staden är en attraktiv arbetsgivare. Vi tror att hälsofrämjande arbetsplatser är en konkurrensfördel, säger hon.

Alla som vunnit pris har i uppdrag att året efter sprida sina erfarenheter till andra arbetsplatser i kommunen. Det gör de bland annat genom att berätta om sitt arbete på Helsingborgs stads instagramkonto under en vecka, och presentera sina hälsofrämjande aktiviteter på webbplatsen Inspirationsbanken på stadens intranät.

Fem kriterier för en hälsofrämjande arbetsplats  
i Helsingborgs stad
---------------------------------------------------------------------

*   Skapa delaktighet och öppenhet, och tydliga mål, rutiner och roller
*   Ta eget ansvar för sin hälsa och livsstil, och sätta gränser i vardagen
*   Utnyttja möjligheten till verksamhetsutveckling, kompetensutveckling, och att prova nya arbetsuppgifter
*   Respektera och ta tillvara varandras olikheter
*   Ge och få löpande feedback på arbetsplatsen, och uppmärksamma framgångar

