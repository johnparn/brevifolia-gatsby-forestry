---
content_type: article
title: Vårdpersonal får risk- och konfliktutbildning
original_id: 15712
slug: vardpersonal-utbildas-i-risk-och-konflikthantering

---

Ambulanssjukvårdaren Christopher Lundberg har råkat ut för spott, klösningar, knytnävsslag och hot i jobbet. Då gäller det att veta hur man ska bemöta folk. 2011 deltog han i ett utbildningsprojekt för vårdpersonal anordnat av AFA Försäkring.

Christopher Lundberg har arbetat som ambulanssjukvårdare på Sahlgrenska Universitetssjukhuset i Göteborg i drygt tio år. Ambulansteamet består av en ambulanssjukvårdare och en sjuksköterska. När det kommer larm åker de till såväl hem som offentliga miljöer och olycksplatser. Hotfulla situationer är inte ovanliga. Christopher Lundbergs erfarenhet är att bemötandet många gånger spelar stor roll för hur hotfulla situationer utvecklar sig.

– Jag tycker att vi inte ska ta mer plats än vi behöver. Vi ska försöka vara diskreta och få patienten att känna sig trygg. Måste man säga till folk runt omkring ska det vara på ett pedagogiskt bra sätt.

All personal behöver utbildning i risktänkande, bemötande och konflikthantering, anser Christopher Lundberg. Själv har han fått det de senaste två åren, genom ett förebyggande projekt som anordnats på arbetsplatsen av AFA Försäkring. Eftersom personalomsättningen inom vården är ganska stor måste utbildning vara ett kontinuerligt inslag. Hur man reagerar i pressade situationer och vad som känns hotfullt är också högst individuellt, påpekar han.

> All personal behöver utbildning i risktänkande, bemötande och konflikthantering

En effekt av projektet är att ambulanspersonalen nu skriver särskilda incidentrapporter när de upplevt en hotfull eller våldsam situation. Sedan maj 2010 har det blivit 80 stycken inom hela Göteborgsområdet. Tanken är att de ska ge en bild av problemet med hot och våld, som verksamheterna kan bygga vidare på.

### Personalen behöver utbildning

Att personal inom vård och omsorg ofta blir hotade, och även utsätts för fysiskt våld, framgår tydligt av den rapport om hot och våld i kommuner och landsting, som AFA Försäkring presenterade 2011. Hot och våld står för tio procent av de allvarliga arbetsolycksfallen. En analys av över 6 600 allvarliga skador ger dessutom en bild av vilka yrkesgrupper som är särskilt utsatta och vilka arbetsmoment som är mest riskabla.

På akutmottagningar kan sjuksköterskor, enligt rapporten, exempelvis bli klösta eller slagna då de tar hand om och försöker lugna aggressiva och berusade personer, eller då de ska behandla dementa och förvirrade äldre. För ambulansteamet kan det handla om chockade anhöriga, eller om upprörda personer runt den skadade. Det händer att de har orimliga förväntningar på vad ambulanspersonalen kan göra, menar Christopher Lundberg.

– I dag kräver många att vi ska göra situationen bra, det räcker inte med den hjälp vi kan ge. Då kan det byggas upp en agiterad stämning, som kan bli hotfull och i bland våldsam.

Han har varit med om att inte kunna lämna ambulansen, därför att en uppjagad folkmassa gjort jobbsituationen för otrygg. Men det hör till undantagen. Om det finns missbruk med i bilden ökar risken för våldsamheter. Att inte veta vad som väntar när man kommer fram skapar en osäkerhetskänsla, säger han.

– Får vi veta i förväg att det rör sig om misshandel kan vi förbereda oss för det. Gäller det skottlossning vill vi gärna ha polisen med oss. Men i bland är situationen hotfull utan att vi inte har fått några indikationer på det.

### Nattpersonal särskilt drabbad

Toalettbesök, duschning, blöjbyten, på- och avklädning är arbetsmoment inom assistans och omvårdnad som kan uppfattas som integritetskränkande. Vid dem löper vårdbiträden, undersköterskor, sjuksköterskor, mentalskötare och mentalvårdare särskilt stor risk att utsättas för hot eller våld.

– Nattpersonal är ofta speciellt drabbad, säger Lena Ezelius, vårdbiträde och sektionsordförande i Kommunal i Stockholm, som har jobbat många år i äldreomsorgen, främst på servicehus.

– Om nattpersonalen kommer in och börjar byta blöjor i mörkret är det inte konstigt om en halvvaken åldring, som kanske är dement eller hör dåligt, blir rädd och protesterar genom att kanske slåss eller rivas, säger hon.

– Det är svårt att nå fram och förklara vad man gör. Den tiden på dygnet arbetar man också ofta ensam, vilket ökar utsattheten.

### Viktigt med tid för känsliga arbetsuppgifter

Att det finns tillräckligt med tid avsatt för arbetsuppgifterna är, enligt rapporten från AFA Försäkring, en viktig faktor för att minska risken för hot och våld. Det håller Lena Ezelius med om.

– Stressad personal hinner ofta inte ta den tid som behövs för att skapa en relation och trygghet hos dem de möter. Det enda sättet att förbättra situationen är att öka antalet händer i vård och omsorg.

De som arbetar i äldreomsorgen skulle också behöva handledning och utbildning i bemötande och konflikthantering, anser hon.

– Visst finns det goda exempel, men generellt förekommer det alldeles för lite.

