---
content_type: article
title: Kommunikation kan förebygga våld i vården
original_id: 15710
slug: kommunikation-forebygger-hot-och-vald-pa-jobbet

---

När mentalskötaren Agneta J Melin utsattes för fysiskt våld på jobbet för andra gången fick hon sig en tankeställare. Händelsen hade kanske kunnat undvikas om kommunikationen varit bättre mellan läkare och vårdare.  
– Nu ställer jag rakare frågor till läkarna, för att få en tydligare uppfattning om patientens tillstånd.

Efter 40 år i yrket trivs 57-åriga Agneta fortfarande med sitt jobb. Sedan 2004 arbetar hon på en sluten psykiatrisk avdelning på S:t Lars sjukhus i Lund. Här vårdas människor med psykoser. Hälften av patienterna är intagna under tvångsvård vilket de ofta upplever som frustrerande.

– Det har blivit mer verbala hot jämfört med förr. Det är väldigt mycket kränkande könsord och tillmälen. Men jag tycker inte att det fysiska våldet har ökat sedan jag började i yrket, säger Agneta.

![Agneta J Melin, mentalskötare.](https://www.suntarbetsliv.se/wp-content/uploads/2012/09/hot_vald_160x204-ab-1.jpg "Agneta J Melin, mentalskötare.")

Agneta tycker att arbetsgivaren gör mycket för att förhindra hot och våld. Det sker regelbundna uppdateringar av det man lärt sig, som olika handgrepp att ta till om man blir angripen. Tydliga rutiner för hur personal som blir utsatt ska tas om hand finns också, liksom för hur anmälningar ska gå till. Men det arbetsredskap hon värderar högst när det gäller att förebygga hot och våld är kommunikationen, både mellan olika yrkesgrupper, olika avdelningar och i arbetsgruppen.

– I det vardagliga arbetet är det viktigt att kunna säga att man känner sig lite osäker. Det ska räcka med att säga att man är osäker i en situation för att kollegor ska kunna stötta.

### Medmänsklig omsorg

På avdelningen jobbar mentalskötare och sjuksköterskor närmast patienten. Agneta ser sig som en medmänniska som har till uppgift att hjälpa patienterna att få tillbaka verklighetsförankringen. Det handlar bland annat om att hjälpa patienterna att komma igång med fungerande rutiner i det dagliga livet. Hennes ständiga närvaro gör att hon kan påverka de intagna mycket, men hon är också ofta den som de agerar ut mot när något är jobbigt.

– Det är mycket man får vara med om på grund av att våra patienter är så akut sjuka, kanske slutat ta sina mediciner och är i ett psykotiskt tillstånd. Då kan verklighetsuppfattningen vara förvrängd hos patienten, säger Agneta.

När hon får frågan om hon själv blivit utsatt för fysiskt våld nämner hon två tillfällen. Men efter en stund inser hon att det har inträffat många fler mindre incidenter som hon inte kategoriserat som hot eller våld, ens för sig själv.

### En tankeställare

För några månader sedan var Agneta med om ett grövre påhopp. En manlig patient med missbruksproblem skulle hämtas upp från akutintaget och skrivas in på avdelningen. Precis som vanligt gjorde läkarna på akuten en riskbedömning av patienten och informerade Agneta och hennes kollega innan de kom och hämtade honom.

När de tre kom in i det rum patienten skulle bo i blev det tydligt att han inte förstått att han skulle läggas in. Mannen reagerade genom att skrika mot Agneta och hennes kollega. Han sparkade, försökte ta stryptag på dem och slog Agneta med knytnäven. Kollegan larmade, och både medpatienter och personal kom till undsättning.

> man vet aldrig på förhand hur man själv kommer att reagera

– Efteråt frågade någon varför jag inte slog tillbaka, men det gick så fort att jag inte hann reagera, säger Agneta och konstaterar att hon fick sig en tankeställare.

– Att våldet kunde komma så snabbt och att man aldrig på förhand vet hur man själv kommer att reagera, trots utbildning och övningar i att hantera och avvärja hot och våld kom som en överraskning.

### Förebyggande kommunikation och uppföljning

Efter händelsen har hon blivit mer observant på sin omgivning, både privat och i arbetet. Hon ställer rakare frågor till läkarna på akuten, om patienternas tillstånd och medicinering.

– Det är ett sätt att skaffa kontroll. Förut litade jag på att läkarna gav mig den information jag behövde. Nu bekräftar jag för mig själv att jag ställt de frågor jag behöver.

Att kommunikationen fungerar även efter en eventuell incident är också viktigt. Själv fick Agneta prata med avdelningsöverläkaren, sin chef och sina kollegor direkt efter påhoppet.

– Det var jobbigt för de kollegor som arbetade samma arbetspass. De tyckte att jag fick ” ta smällen”, och upplevde att de inte kunde förhindra våldet. Men det har gjort att vi har blir mer sammansvetsade och lyhörda.

### Valde att inte anmäla

Efter angreppet erbjöds Agneta samtalsstöd, som hon valde att tacka nej till. Hon tyckte att det räckte med det stöd hon fått, till exempel det psykologsamtal som är obligatoriskt för all berörd personal efter en våldsincident. Hon tog också själv beslutet att inte polisanmäla patienten som angrep henne eftersom han är sjuk och det ändå inte skulle göra situationen ogjord. Agnetas arbetsgivare har däremot anmält händelsen till Arbetsmiljöverket i en incidentrapportering.

– Jag har lärt mig att vi inte ska döma. Man får tänka på att i situationen som uppstod slogs patienten för sitt liv, säger Agneta.

Hon inser också att det finns risk att hon råkar ut för något liknande igen, men hon väljer att inte låta det påverka tankarna.

– Då skulle jag bli rädd. Och är jag rädd har jag inget här att göra.

