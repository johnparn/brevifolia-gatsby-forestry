---
content_type: article
title: Kunskapsvalidering lyfter anställda inom äldrevården
original_id: 15737
slug: kravmarkt-yrkesroll-lyfter-anstallda-inom-aldreomsorgen

---

Bättre självkänsla och en insikt om att det man gör är viktigt. Det är vad anställda inom äldreomsorgen får med sig när de får sina yrkeskunskaper bedömda med valideringsmetoden Kravmärkt yrkesroll.

Kravmärkt yrkesroll används för närvarande av sex kommuner för att yrkesbedöma, validera, de anställda i äldreomsorgen. De sex kommunerna är Haninge, Huddinge, Nynäshamn, Enköping, Södertälje samt ett vårdbolag i Norrtälje kommun.

Det är de anställda i äldreomsorgen i dessa kommuner som själva ansvarar för och genomför valideringen, i samarbete med chefen för den verksamhet där de arbetar.

Valideringen går till så att en grupp anställda träffas för fyra “kreativa läromöten”, ett slags strukturerade samtal på ett par timmar vardera. Därefter genomförs själva valideringen under en och en halv dag, då deltagarna får olika muntliga och skriftliga uppgifter. Hela processen bygger på de sex yrkeskrav som Kravmärkt yrkesroll har utarbetat. Till varje yrkeskrav är kopplat ett antal preciserade underkriterier, som tillsammans utgör nära 200 stycken.

### Kommer på hur mycket de kan

Linda Skogsberg är samtalsledare för de kreativa läromötena i Huddinge kommun.

– De som deltar kommer på hur mycket de faktiskt kan och får ökat självförtroende. Jag tror att de flesta efteråt har med sig ett annat sätt att tänka, börjar analysera och oftare ställa sig frågan varför.

Under valideringen får de anställda visa att de kan sitt jobb. I bland kan de behöva en komplettering inom något område.

– Kunskap inom psykiatri och demenssjukdomar är det som hittills har behövt kompletteras mest, säger Linda Skogsberg.

Själva bedömningen gör två så kallade yrkesbedömare. En av dem är själv vårdbiträde eller undersköterska, den andra en sjuksköterska, arbetsterapeut, dietist eller annan person, beroende på inom vilket område den anställde behöver komplettera sin kunskap. När bedömningen är gjord får man ett kompetensbevis.

Inom de sex kommuner som arbetar med Kravmärkt yrkesroll har idag nästan alla anställda gått igenom den här valideringen, totalt nästan 8 000 personer. Nyanställda fångas upp ett par gånger per år.

### Handlar mycket om bemötande

Linda Skogsberg jobbar på Segeltorps äldreboende, ett kombinerat servicehus och demensboende i Huddinge söder om Stockholm. Hennes jobb kallas vårdbiträde, men det är egentligen mer specialiserat än så. Hon klär på, matar, hjälper till med hygien, finns där för samtal och för stöd för minnet när det börjar svika för de boende.

– Mycket av arbetet handlar om bemötande, säger hon.

– Människor är olika, och man måste möta varje individ utifrån hans eller hennes behov. Att kunna vara flexibel. Alla arbetsdagar är olika på så sätt.

> man måste möta varje individ utifrån hans eller hennes behov

För dessa arbetsuppgifter behöver de anställda en särskild kompetens. Men det finns inget namn på den kompetensen, ingen särskild yrkestitel. Kanske hänger det ihop med att det viktiga arbete som de utför inte har särskilt hög status i samhällets ögon. Och inte alltid i de anställdas egna ögon heller.

– Många skäms för att de jobbar inom äldreomsorgen, säger Linda Skogsberg.

Segeltorps äldreboende har ljusa och hemtrevliga allmänna lokaler på bottenvåningen. En kombinerad matsal och samlingslokal utgör den centrala platsen i huset, möblerad med bord och stolar, en soffa samt ett utrymme för gymnastik med redskap för gångträning, bollar med mera. Där pågår ett gymnastikprogram med ett par av de boende när suntarbetsliv.se är på besök.

### Anställda får upp ögonen för sina kunskaper

På en av demensavdelningarna två våningar upp i huset arbetar Nishtaman Baban som vårdbiträde. Nishtaman Baban har gått igenom Kravmärkt yrkesroll liksom nästan alla på Segeltorps äldreboende.

– Det var bra. Jobbet kan jag. Men jag tycker att jag fortfarande har lite problem med språket, och skulle gärna vilja ha hjälp med språkutbildning också, säger hon.

Elisabeth Appel, enhetschef på Segeltorps äldreboende, tycker att Kravmärkt yrkesroll har varit ett viktigt stöd för att utveckla verksamheten.

– Vi har många anställda med ursprung i andra länder. De har inte alltid en undersköterskeutbildning med sig. Jag ser att många i den här gruppen anställda kommer till insikt om att de kunskaper som de har är värdefulla och viktiga.

Kravmärkt yrkesroll har också tagit fram ett introduktionsprogram som bygger på de sex yrkeskraven, och det använder sig Elisabeth Appel av för de som nyanställs.

### Förslag om lagstiftning för ökad kunskap

Projektet Kravmärkt yrkesroll är inte ensamma om att försöka ringa in vad som krävs för att arbeta med äldre. Både Socialstyrelsen och en parlamentarisk utredning har de senaste åren kommit med förslag på hur man kan se till att fler som arbetar inom äldreomsorgen har en relevant utbildning.

Utredaren i den parlamentariska utredningen, Gösta Jedberger, föreslog år 2008 elva yrkeskrav som lägsta kompetensnivå för att få arbeta ensam med äldre. Förslagen till yrkeskrav är inte helt olika dem som man har arbetat fram inom Kravmärkt Yrkesroll. Yrkeskraven borde skrivas in i socialtjänstlagen, föreslog Gösta Jedberger.

Utredningen föreslog också en mer specialiserad gymnasieutbildning och möjlighet att utbilda sig för arbete inom äldreomsorgen även i vuxen ålder.

Man kan nog säga att det blev en tumme av de utarbetade och detaljerade förslagen. Någon lagstiftning blev det inte. SKL och ett par av de större kommunerna hänvisade till det kommunala självstyret, och ville i stället lösa sin kompetensförsörjning lokalt. Men något är på gång ändå.

– Vi kommer att fatta beslut i dagarna om så kallade Allmänna råd för grundläggande yrkeskompetens inom äldreomsorgen, säger Gert Alaby, samordnare för äldrefrågor på Socialstyrelsen.

– Det finns också planer på en kvalificerad yrkesutbildning för vårdbiträden och undersköterskor inom yrkeshögskolan. Det behövs en kompetenshöjning bland dem som arbetar inom äldreomsorgen. Omkring 20 procent av alla fast anställda inom äldreomsorgen har inte tillräcklig utbildning för sitt jobb.

– Det låter kanske inte så farligt, men kan jämföras med att omkring hälften av alla som arbetar inom barnomsorgen har en högskoleutbildning, och de allra flesta andra har en barnskötarutbildning, säger han.

– Kravmärkt yrkesroll är ett lovvärt initiativ. Det är en bra grund för validering och kompetensutveckling.

Sex yrkeskrav grunden för valideringen
--------------------------------------

Kravmärkt yrkesroll använder sig av sex yrkeskrav med underkriterier. Tillsammans utgör de nästan 200 kriterier. Det här är de huvudsakliga underkriterierna:

**Kontakt och samspel**  
• Historia, traditioner och vanor  
• Personlig hygien  
• Måltider och måltiders sammansättning  
• Kommunikation via kropp och beröring  
• Demens  
• Psykiska sjukdomstillstånd

**Aktivitet och relationsskapande**  
• Motorik och fysik  
• Arrangemang och stimulering av aktiviteter  
• Fördjupad dialog med närstående  
• Vård i livets slutskede

**Servicegivande**  
• Vardagsstöd i hemmiljö  
• Vardagsstöd, offentlig och privat service

**Hälsofrämjande**  
• Geriatriska sjukdomar  
• Hygienkunskap  
• Sår- och hudvård  
• Fall och fallprevention  
• Stomi, kateter och inkontinensprodukter  
• Läkemedel

**Planering och administration**  
• Planering och prioritering av verksamheten  
• Dokumentation  
• Informationsöverföring

**Aktivt deltagande i utveckling av arbetsplatsen**  
• Styrning, mål och organisation  
• Kommunikation i yrkesrollen  
• Introduktion och handledning  
• Yrkesutveckling

