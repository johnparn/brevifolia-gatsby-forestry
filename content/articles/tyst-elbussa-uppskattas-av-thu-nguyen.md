---
content_type: article
title: Tyst elbussa uppskattas av Thu Nguyen
original_id: 15694
slug: tyst-elbussa-uppskattas-av-thu-nguyen

---

Klockan är strax efter nio på morgonen när bussföraren Thu Nguyen sätter sig till rätta bakom ratten på bussen. Men det här är inte en vanlig buss, och inte någon vanlig arbetsdag. Thu Nguyen ska testa en helt ny typ av buss, som går på både el och diesel.

Precis som han brukar göra ställer han in sätet och backspeglarna, samt kontrollerar att fordonet är redo för att köra. I dag ska Thu Nguyen från Göteborg spårvägar vara testförare i ett projekt som drivs av bland andra Göteborg stad, Vinnova, AB Volvo och Chalmers, och som går ut på att prova en ny typ av buss.

Det är en så kallad laddhybrid som kör på både diesel och el. Bussen kommer själv att bestämma när den kör på det ena eller andra, utan att föraren kan styra det.

Dessutom kommer fordonet att begränsa hastigheten vid vissa ställen utmed sträckningen så att den inte går att köra snabbare än 15 km/h respektive 30 km/h. Under en arbetsvecka ska bussen köra i riktig trafik men utan passagerare. De övriga dagarna kommer fyra andra av Thu Nguyens kollegor att sitta bakom ratten.

### När bullret är borta blir det lättare att samtala

Projektet är en del i en större satsning inom Göteborgs stad där man testar elfordon av olika slag. Utöver bussar i kollektivtrafiken kommer också avfalls- och återvinningstransporter att ingå.

Efter de inledande kontrollerna kör bussen ut från fordonsparkeringen och ut på en av de större motorlederna i Göteborg . Det bullrar och kränger i den stora stadstrafikbussen, precis som det brukar. Men snart svänger Thu Nguyen av vid en avfart för att köra in i stadsmiljö. Genast sjunker ljudnivån i bussen för nu slår den om till eldrift.

När bullret från dieselmotorn är borta går det plötsligt att uppfatta andra ljud i bussen som knirrande och knarrande från säten och annan inredning. Det går också lättare att samtala eftersom det blir enklare att höra vad andra säger och man slipper ropa för att göra sig hörd.

### Hastighetsbegränsning ger säkrare körning

I backen upp mot den stora kollektivtrafikknutpunkten Redbergsplatsen saktar bussen ner när den passerar några busshållplatser. Här är det en zon där testbussen inte får köra fortare än 15 km/h. Även om bussföraren vill kommer bussen inte att köra snabbare.

> Det är bra om bussen kan hålla reda på hastighetsbegränsningarna.

I testet har man valt att begränsa farten till hastigheter under gällande begränsningar vid ställen som det här, eftersom det är många personer i rörelse. Dessutom delar både spårvagnar, bussar, bilar, cyklister och gångtrafikanter på utrymmet.

Uppe vid Redbergsplatsen ligger en laddstation och det är dit Thu Nguyen styr. Innan bussen ger sig i väg behöver dess batteri bli fulladdat. Kör den enbart på el behöver den laddas efter ungefär 7 km beroende på terrängen. Sedan maj 2013 finns tre laddningsbara elhybridbussar i reguljär trafik i Göteborg.

### Diesel bara vid de stora trafiklederna

Dagens testbuss som också har diesel ska köra en linje som är över 30 km lång. Dieseln kommer alltså att behövas för att klara av hela sträckningen. Den strategi man valt i projektet är att låta eldriften gå igång inne i tätbefolkade områden för att förbättra miljön för de som bor och vistas där. Dieselmotorn låter man om möjligt bara gå på de större trafiklederna.

Vid laddstationen, som märks ut av en stor hög plåtlåda med en informationsskylt på, ska föraren köra in bussen vid vägkanten. Markeringar i trottoaren hjälper föraren att parkera på rätt ställe. Först när det är gjort fälls en stor skena ner mot taket på bussen från plåtlådan och laddningen börjar. Det tar mellan fem och sju minuter och ger föraren en liten rast.

Efter att ha kört bussen en hel dag var Thu Nguyen nöjd med provkörningarna. Han upplevde inga problem med att hastigheten begränsades.

— Som förare kan man ibland missa någon av hastighetsbegränsningarna. Därför är det bra om bussen kan hålla reda på det istället. Jag tycker att bussen kunde begränsa farten över allt där det är tätbebyggt, säger Thu Nguyen.

När bussen tvingas att hålla nere hastigheten på vissa ställen, finns det en risk att turen tar lite längre tid. Möjligheten för föraren att köra in den tiden minskar också, men Thu Nguyen såg inte det som ett stort problem.

— Det borde inte ta mer än en till två minuter längre i värsta fall, och det gör inte så mycket.

### Forskare intervjuar chaufförerna

Helena Strömberg är forskare på Chalmers och intervjuar förarna om hur de upplevde testkörningarna. Hela projektets fokus på miljön ska också leda till en förbättrad arbetsmiljö.

— Jag undersöker om de nya fordonen påverkar arbetet och förarnas yrkesroll. För att kunna göra det frågar jag förarna vilka problem och fördelar de ser, säger Helena Strömberg.

Överlag är reaktionerna från förarna väldigt positiva. Under själva testkörningarna upplever de att det är skönt att inte bussarna går snabbare i de zoner där farten är begränsad. Det gör att de slipper hålla koll på hastighetsmätaren och kan koncentrera sig på att köra bättre. Men visst finns det farhågor om att det kan bli stressigt i förhållande till en tidtabell.

Thu Nguyen säger att han gillar att köra på eldrift. Det är tystare, och själva körningen är mjukare. Även passagerarna verkar nöjda, för det händer att de kommer fram och berättar att det är skönt med den lägre ljudnivån.

Det behövs fler tester med tidtabeller och passagerare för att med säkerhet veta hur förarnas arbetsmiljö påverkas. Men erfarenheterna från elbussarna i Göteborg visar att förarna upplever att de är piggare efter jobbet när bullret minskar.

