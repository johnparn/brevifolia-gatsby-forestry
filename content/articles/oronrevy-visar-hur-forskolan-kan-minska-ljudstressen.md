---
content_type: article
date: 2014-03-05T12:33:00
title: 'Öronrevy visar hur förskolan kan minska ljudstressen'
original_id: 15908
slug: oronrevy-visar-hur-forskolan-kan-minska-ljudstressen
image: "../images/huvudbild3.jpg"
image_caption: '"Vilka ljud tycker ni om?" Förskolebarn i Älmsta tittar på teaterföreställningen Tone och Ljudit. Föreställningen vill göra små barn uppmärksamma på vad ljud är och hur alla kan hjälpa till att få det tystare på förskolan.'
author: Viveca Ringmar
friskfaktorer: ''
activity: ''
articles_teasers_2: []
article-teasers-list: []

---

När barn och personal på förskolan ser föreställningen ”Tone och Ljudit – en öronrevy för pyttesmå hårceller” blir de mer medvetna om vårt känsliga hörselsinne. De får redskap för att hantera den gemensamma ljudmiljön.

Ammot är en ideell förening som startade 1999 och i över tio år har Maria Blom tillsammans med andra artister och musiker besökt skolor och förskolor. Över 25 000 personer har hittills sett Ammots olika föreställningar. Musikteatern “Ljudhjältarna” som riktar sig till årskurs 1-3 fick ekonomiskt stöd av AFA Försäkring.

– Ammot fick stöd för att gruppen på ett kvalificerat sätt spred ny kunskap om bullerproblem, framförallt tinnitus, förklarar Hans Augustson, FoU-beredningen vid AFA Försäkring. Vi tyckte det var viktigt att sprida forskningsresultat kring just tinnitus, eftersom många drabbas, till exempel inom förskolan. Och Ammot hade en oerhört pedagogisk form för att berätta om de här problemen.

### “Öronrevy för pyttesmå hårceller”

– Vilka ljud tycker ni om? Den frågan ställer rollfiguren Tone till barnen i förskolan i Älmsta i Norrtälje kommun. “Mjau” svarar en liten flicka. “Manboy, manboy…” sjunger en liten pojke, uppenbarligen fascinerad av Eric Saades schlagerlåt. Det är Ammot som har kommit på besök till förskolan med “Tone och Ljudit – en öronrevy för pyttesmå hårceller”.

Barnen lyssnar uppmärksamt och utforskar olika ljud tillsammans med de mänskliga öronen Tone och Ljudit. Efter en stund dyker hårcellen Ellen och kompisen Ester upp och då får barnen veta hur oerhört sinnrikt våra hörselceller, hårcellerna, är konstruerade. Sedan blir det hårcellsdans och ljudlekar.

### Blev mer medvetna om alla ljud

– Jag tyckte att föreställningen var bra och mycket pedagogisk. Just att barnen fick delta på olika sätt var fint, säger Petra Fröberg, förskollärare i Älmsta, som ser “Tone och Ljudit” för första gången.

Mia Söderholm, som är barnskötare på förskolan i Grisslehamn, håller med. Hon har rest till Älmsta med en grupp barn som också ser föreställningen för första gången. Mia berättar att hon själv såg premiären av “Tone och Ljudit” i oktober 2010 på sin arbetsplats i Grisslehamn.

– Efter att barnen och vi i personalen hade sett föreställningen den gången funderade och pratade vi mycket om vad som egentligen är oljud och vad som är bra ljud, säger Mia. Vi blev mer medvetna om alla ljud runt omkring oss.

### Stojande barn, tjutande leksaker och ekande lokaler

Några källor till en hög ljudvolym i förskolan är barn som leker och stojar och leksaker som tjuter och piper, förklarar Petra och Mia.

– Ett annat problem är lokalerna. Hos oss ekar det väldigt mycket. Alla ljud studsar överallt, berättar Petra Fröberg. Det är till exempel omöjligt att sitta och läsa en saga i köket om det är ytterligare två barn där som leker.

– Jag känner själv att jag höjer rösten för att barnen ska höra vad jag läser och då höjer de lekande barnen sin volym för att de vill höra sin lek. Så till slut försöker alla bara överrösta varandra.

### Fel signaler från skadade hårceller

> Efteråt funderade och pratade vi mycket om vad egentligen som är oljud och vad som är bra ljud

Både Petra Fröberg och Mia Söderholm har haft kollegor som drabbats av tinnitus vilket innebär susningar, ringningar eller starka ljud i öronen. Det är inte klarlagt exakt vad som händer i örat vid tinnitus. En teori är att skadade hårceller sänder falska signaler till hjärnan och att hjärnan tolkar signalerna som ljud trots att inga ljud hörs utifrån.

En forskningsstudie vid Umeå universitet i samarbete med 17 förskolor 2008 – 2010 visade att av 100 undersökta förskollärare och barnskötare hade 31 procent tinnitus. I befolkningen som helhet är 10 till 15 procent drabbade.

– Jag är ganska trött i öronen efter en arbetsdag, säger Petra. Vissa dagar när jag kommer hem och in i tystnaden känner jag att det ringer i öronen. Det är lite skrämmande.

Mia nickar instämmande och tillägger:

– När jag kör hem från jobbet vill jag ha total tystnad. Jag sätter inte ens på radion i bilen.

### Grönt eller rött öra

Petra Fröberg berättar att man på hennes förskola i Älmsta har köpt in ljuddämpande bord och leksaker. Och Mia Söderholm minns en stor förändring på förskolan i Grisslehamn efter Ammots besök där med musikteatern “Tone och Ljudit”.

– Vi hade ett kuddrum förut där barnen fick härja runt och kasta kuddar. Där var ljudvolymen väldigt hög. Men så funderade vi över om vi verkligen måste ha ett rum där man får skrika och stoja ohämmat. Ingen tyckte att det egentligen behövdes. Så vi beslutade oss för att ta bort det och har alltså inget kuddrum längre.

Musikteaterföreställningen inspirerade även till fortsatta samtal med barnen om ljudmiljön, minns Mia.

– Vi gjorde ljudtester och undersökte vilka ljud som låter starkt och vilka ljud som är svagare. Hur våra röster låter när vi pratar högt eller svagt eller skriker.

Mia Söderholm berättar också att det på hennes förskola finns ett stort öra uppsatt på väggen som mäter ljudnivån och växlar från grönt till rött om volymen blir för hög.

– Första gången vi använde det släppte vi en stor sten i golvet och såg att örat skiftade från grönt till rött. När någon skrek blev det också rött. Men när vi släppte ned en nål på golvet hände ingenting. Så barnen blev medvetna om att när örat på väggen blev rött så var det för högt ljud.

Andra förskolor har annorlunda erfarenheter av örat. På förskolan Tvillingen i Umeå till exempel, ville nyfikna barn gärna testa om apparaten på väggen verkligen växlade till rött av höga ljud. Så där bidrog örat till att ljudnivån ökade i stället för att minska!

### Konsert i Sundsvall fick bägaren att rinna över

Ammot har utarbetat ett pedagogiskt material för förskolan som Mia Söderholm har använt på sin förskola i Grisslehamn. “Huller om Buller” heter materialet som innehåller en bok med hörsel- och ljudäventyr för barnen och en musik-cd. En lärarhandledning ingår också, med handfasta tips om vad man kan göra för att förbättra ljudmiljön.

En av Ammots grundare är Maria Blom, sångerska, gitarrist, låtskrivare och rollfiguren Tone i föreställningen “Tone och Ljudit”. Maria hade under många år hade turnerat med kända musiker som Ulf Lundell, Joey Tempest och Eldkvarn, när hon för 15 år sen själv drabbades av tinnitus. Det hände då hon spelade och sjöng på en konsert i Sundsvall.

– Flera musiker hade varnat mig för att jag levde farligt. Men jag tänkte att jag har ju stått i höga ljudvolymer så länge utan att bli skadad, så det var helt självklart för mig att jag skulle klara mig. Men nu vet jag att plötsligt en dag behövs det inte mycket för att droppen ska få bägaren att rinna över.

### Gemensam ljudmiljö och känsligt hörselsinne

Maria Blom förklarar att Ammots idé är att ge barn och pedagoger redskap för att hantera den gemensamma ljudmiljön, så att de slipper drabbas av hörselskador som tinnitus.

– Vi måste hitta sätt att leva så att vi inte skadar vårt oerhört känsliga hörselsinne, säger Maria Blom. När man som jag har förlorat tystnaden för alltid kan man ge vad som helst för att få den tillbaka igen.

Hon berättar att hon en gång träffade en skolklass där fem elever hade fått tinnitus vid ett och samma tillfälle. Det var en sexa som ordnade skoldisco för årskurs fem. Och femteklassarna berättade att ljudet hade varit så högt att efter discot hade de fem eleverna ständigt ett pipande och ringande ljud i öronen.

– Jag frågade barnen vad de vuxna hade sagt om ljudvolymen. De svarade att de vuxna hade gått ut ur lokalen eftersom de tyckte att det var alldeles för högt. Men barns öron är ännu känsligare än vuxnas. Så om det är för högt för de vuxna är det definitivt för högt för barnen.

### Våga säga nej till för högt ljud

– Vår mission är att göra anställda och barn i förskolan och skolan medvetna om hörseln och ge dem mod att våga säga nej till för högt ljud, säger Hanna Melanton Appelfeldt, som spelar rollfiguren Ljudit i föreställningen “Tone och Ljudit”. Och så vill vi dessutom att de ska tycka att det är roligt att se våra föreställningar – och se att det inte är töntigt att ställa krav på sin ljudmiljö

Hårcellen Ellen, som har fått ont av alltför mycket och högt ljud, frågar barnen på förskolan i Älmsta: “Vilken medicin behöver trötta öron?”. Flera småttingar ropar: “Tystnad”. Och sedan går hennes kompis hårcellen Ester runt med en grön vattenkanna och samlar in tystnad som ivriga barnhänder sträcker mot henne. Och vips, när innehållet i tystnadskannan hälls ut över hårcellen Ellen blir hon frisk och glad igen.

Men i verkligheten är det förstås inte fullt så enkelt som i sagans värld. De som drabbas av tinnitus kan få koncentrationssvårigheter och sömnproblem. Ljudöverkänslighet är vanligt. Vardagliga ljud som diskskrammel eller skrap av stolar mot ett golv blir plötsligt plågsamma att höra. Tal och andra bakgrundsljud flyter samman. Vila, avslappning och tystnad kan lindra besvären.

FAKTA/Forskning om förskolebuller
---------------------------------

Mellan 2008 och 2010 genomförde Fredrik Sjödin, på avdelningen för yrkesmedicin vid Umeå universitet, ett forskningsprojekt i samarbete med 17 förskolor. Av 100 undersökta förskollärare och barnskötare hade 31 procent tinnitus. I befolkningen som helhet är 10 till 15 procent drabbade av tinnitus. Även när det gällde hörselnedsättning var förskollärare och barnskötare överrepresenterade visade studien.

Ljudnivån på de undersökta förskolorna låg under Arbetsmiljöverkets gränsvärden, men trots det hade de anställda i förskolorna sämre hörsel än befolkningen i stort. Ljudvolymen inverkade också negativt på deras upplevelse av stress. Sjödins studie visade att antalet höga ljudtoppar är en viktig faktor. Människor som utsätts för många ljudtoppar under arbetsdagen är mer stressade och trötta jämfört med personer som utsätts för färre ljudtoppar.

Lösningar för att komma till rätta med ljudproblemen är till exempel att minska barngruppernas storlek, att välja ljuddämpande leksaker, stolar, bord och golv. Vilrum för de anställda är en annan åtgärd som kan minska ljudstressen.

AFA Försäkring var med och finansierade forskningsprojektet. Fredrik Sjödin presenterade sin avhandling med titeln Buller i förskolan – Hälsa och åtgärder i december 2012. Han arbetar nu med ett nytt projekt om bullrande leksaker.

