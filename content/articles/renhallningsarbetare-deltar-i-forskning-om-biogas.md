---
content_type: article
title: Renhållningsverk deltar i forskning om biogas
original_id: 15691
slug: renhallningsarbetare-deltar-i-forskning-om-biogas

---

I Region Skåne har man startat projektet Färdväg Biogas 2020 för att minska koldioxidutsläppen. Målet är att bli den ledande biogasregionen i landet. I satsningen ingår att renhållningsverket i Lund samarbetar med stadens tekniska högskola i ett forskningsprojekt om biogasens arbetsmiljörisker.

Med hjälp av projektet Färdväg Biogas 2020 vill Region Skåne producera och använda biogas motsvarande en tiondedel av regionens energikonsumtion. För att bli den ledande biogasregionen i landet satsar man på bussar som drivs med biogas och på egen gasproduktion i rötnings- och förbränningsanläggningar.

Själva gasproduktionen sker i samarbete med stora fabriker, och genom att stödja mindre anläggningar på landsbygden för lantbrukare. Och så samarbetar regionen med forskare i vid Lunds tekniska högskola för att i förväg hitta och lösa problem i arbetsmiljön (läs intervju med forskare här).

– En region som vill vara marknadsledande i fråga om biogas, bör absolut ha koll på arbetsmiljön. Dessutom kan detta lugna ner alla oss sopgubbar, som ska hantera material med ganska stora kemiska och biologiska risker, säger Kim Hansen, Kommunals huvudskyddsombud vid Lunds renhållningsverk.

### Skyddsombudet som studerar kemi

Huvudskyddsombudet Kim Hansen, som har arbetat tolv år inom renhållningen i Lund, satsar verkligen på att sätta sig in i de här frågorna: på deltid har han återupptagit sina vilande universitetsstudier i kemi, och då valt att specialstudera biogasrisker när man hanterar sorterat avfall (matavfall, brännbart och så vidare).

Alldeles utanför sitt kontor på Renhållningen i Lund visar han upp ett stort antal sopbilar som inhägnade står uppställda på led för att under natten bli tankade med biogas. På varje bil är ett munstycke instoppat i den biogastank som finns mellan förarhytt och lastutrymme, eller under bilen. En bit bort samlar de anställda ihop matavfall, skogsråvaror och andra biogasprodukter, för transport vidare till biogasverket i Kristianstad. Det här är forskningsprojektets hjärta, här hanterar anställda redan i dag såväl råvaror som ren biogas.

Kommunal har medlemmar i alla de sektorer där man på olika sätt ska hantera biogasen. I en första fas i samarbetet med Lunds tekniska högskola deltar främst renhållningsarbetare, eller sopgubbar, som de själva kallar sig. Senare blir det också anställda vid reningsverk och lantbruk.

> Forskningsresultat måste ut till de anställda

Kim Hansen understryker att det är viktigt att de anställda som deltar i forskarnas studier också får ta del av resultaten, för att få dem att engagera sig och delta i arbetet med att förbättra arbetsmiljön.

– Vi måste ju veta vad som händer när vi arbetar med biogas vid tankning, i anläggningar och under transporter. Därför är forskningen oerhört viktig och vi kan bidra med våra praktiska kunskaper.

– Vi skyddsombud kan också medverka med att föra ut resultat på ett begripligt sätt till våra kollegor och andra. Forskare har ju ofta problem med detta, säger Kim Hansen.

### Behov av forskning i arbetsmiljöer

Kim Hansen har hört en del kollegor berätta att de har känt irritation på huden och i luftvägarna, främst när de har hanterat kärl där löst avfall utanför påsarna har fallit över renhållarna. Likaså har anställda fått besvär när de har hämtat rötslam och tömt gödselbrunnar. Besvär förekommer också i samband med att de tankar biogasbussar.

– Det finns frågor kring tankningen och även brandrisken i fordon med biogas. Det har ju brunnit rejält och snabbt i en del biogasbussar, främst utomlands, säger Kim Hansen.

Han påpekar att det redan finns en del kunskap om biogasens arbetsmiljörisker. När sjöfarten har transporterat biogasmassor har det förekommit att sjöfolk avlidit av giftpåverkan. Men man behöver veta mer, konstaterar han:

– När jag i mina studier har sökt i litteraturen så har jag hittat mycket lite forskning som handlar om arbetsmiljön.

