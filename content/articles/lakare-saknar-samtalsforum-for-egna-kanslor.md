---
content_type: article
title: Forum för läkares samtal om egna känslor
original_id: 15697
slug: lakare-saknar-samtalsforum-for-egna-kanslor

---

Barnläkaren David Bergman har varit med om att bära in nyfödda barn med dödliga skador till föräldrarna. Det saknas i regel ett forum för att ta hand om de egna upplevelserna och känslorna.

  – Vi läkare och sjuksköterskor får brottas ensamma med det här.

Nu leder David Bergman ett projekt med samtalsgrupper vid Astrid Lindgrens barnsjukhus. Han har själv jobbat i fem år som läkare på barnsjukhus och minns pressen det kunde innebära när han som nyutbildad hade ansvaret för ett barns liv och hälsa.

– Jag var onödigt noggrann, ville gärna sätta dropp på patienten för säkerhets skull. Sjuksköterskan tyckte att det var oetiskt att sätta dropp, det innebar ett lidande i onödan för barnet. Jag hade ansvaret, hon hade erfarenheten.

David Bergman lutar åt att man måste låta en oerfaren läkare få göra ett och annat onödigt nålstick, men han har inget svar. Det var och är ett dilemma.

Den gången gick det åtminstone att ha en spontan utvärderande diskussion mellan läkare och sköterska efteråt, när patienterna hade gått hem, klockan fem på morgonen.

– Men det fanns inget naturligt forum där vi hade kunnat ta upp det. Det hade nog varit bra, säger han.

### Ville inte se sitt barn

David Bergman minns också de gånger han kallades till förlossningen på natten och fick ta hand om ett barn som levde i några timmar för att sedan dö.

– Även om föräldrarna är förberedda på att barnet är gravt missbildat så är det en besvärlig situation. Och man är relativt ensam om att hantera det. Det finns inget forum som ger stöd.

Han berättar om ett sådant tillfälle, när föräldrarna vägrade se på sitt missbildade barn som sedan dog under det första dygnet.

– De trodde att det skulle vara ett monster. Jag jobbade i flera timmar med dem, på olika sätt. Till slut lyckades jag övertyga först pappan och sedan båda, säger David.

– Det var en söt liten kille, inget monster. Det var väldigt starkt när de kunde se på barnet och sen hålla i det. Då släppte deras rädslor och de kunde ta barnet till sig.

David drar ett djupt andetag och fortsätter:

– Så småningom fick barnet ett namn, det blev dop och begravning. Jag kände att det hade varit ovärdigt om det inte slutat så. Både föräldrarna och barnet förtjänade att de fick mötas, att det blev ett mänskligt mottagande.

### Humanistiska frågor i skymundan

David Bergman konstaterar att läkarutbildningen tog upp väldigt lite om sådana existentiella dilemman – om svåra ögonblick som man måste hantera och som den berörda läkaren eller sjuksköterskan sedan bär med sig.

– Det här kräver inte bara föreläsningar i etik, utan också utrymme för att reflektera över vilka vi är till för, om moraliska frågor. Hela sjukvården har blivit så inriktad på fakta, naturvetenskap, medicin, på “produktion”, säger David.

– Det är olyckligt när de humanistiska frågorna kommer i skymundan. Det är olyckligt även för vårdkvalitet och patientsäkerhet.

Det förekommer “debriefing” i bland efter incidenter. Men som regel är det bara en saklig genomgång av vad som hänt, och bara vid ett enda tillfälle.

> Kliva av scenen och få perspektiv

David Bergman menar att läkare ofta får stå till svars när något går snett.

– Det finns en föreställning om läkaren som ofelbar. Därför är det inte så lätt för läkare att tala inför andra medarbetare om sina egna tillkortakommanden och de dilemman som de brottas med, säger han. Vi pratar ibland om att det behövs en “back stage-grupp”, alltså att man som läkare ska få kliva av scenen och kunna diskutera olika perspektiv på sin roll ute i verksamheten. Det skulle bidra till den professionella utvecklingen, och det hänger samman med arbetsmiljö, stressnivå och allt annat.

Ett steg i den riktningen är de samtalsgrupper som han har arbetat med på Astrid Lindgrens barnsjukhus.

