---
content_type: article
title: En dansk metod mot hot och våld på arbetsplatsen
original_id: 15844
slug: en-dansk-metod-mot-hot-och-vald-pa-arbetsplatsen

---

Från Danmark kommer ett matnyttigt recept för en temadag om hur man ska tackla hot och våld i arbetet.

I Danmark har hot och våld, dessvärre, blivit en del av vardagen för anställda inom vård, skola och omsorg, och för olika myndighetsutövare. Där finns en särskild kampanjnätplats – [https://amid.dk/](https://amid.dk/) – som riktar sig till kommuner och regioner. Bakom den står ett centrum för att förmedla arbetsmiljökunskap, Videncenter for Arbejdsmiljø. På den här nätplatsen finns mycket material som kan inspirera, som exempelvis ett material om en temadag, som fått namnet [”Giv volden en skalle](https://amid.dk/vaerktoej/g/giv-volden-en-skalle/)”. (Ja – danska ÄR verkligen mycket lättare att förstå i skrift, jämfört med pratad danska, pröva får du se! Men det kan vara bra att veta att _trusler_ betyder _hot_.)

> Ja – danska ÄR verkligen mycket lättare att förstå i skrift

### Temadagsrecept

I en liten receptskrift skriver man att en temadag kan vara ett bra sätt att skapa ett gemensamt fokus och tala om arbetsplatsens konkreta utmaningar. Receptet börjar med råd om vad man ska göra före:

*   _Se till att förankra brett så att alla berörda deltar._
*   _Bjud in i god tid._
*   _Avsätt 3–4 timmar._

Och så följer sex råd om hur man kan lägga upp dagen:

*   _Börja med en bra introduktion om varför frågorna är viktiga och vad man hittills gjort._
*   _Lyft fram att arbetet måste ske på fyra nivåer: Individ, Grupp, Ledning, Organisation (danskarna sammanfattar detta med den grönlandsinspirerade förkortningen IGLO)._
*   _Växla mellan att å ena sidan tillföra kunskap och idéer, i form av exempelvis föredrag och filmer, och å andra sidan diskutera i mindre grupper (5_–_6 personer) om hur man kan omsätta de nya kunskaperna och idéerna till åtgärder på den egna arbetsplatsen._
*   _Dela upp dagen utifrån tre steg: Identifiera. Förebygg. Hantera. Det finns en så kallad dialogplatta för varje del._
*   _Skriv ned alla förslag._
*   _Samla ihop vad som kommit fram och berätta om det fortsatta arbetet._

På varje dialogplatta finns det tre huvudfrågor och ett dilemma, en konkret situation att diskutera. Tanken är att deltagarna efter att ha diskuterat sig igenom de tre dialogplattorna ser vad de har grepp om, och var de har utmaningar att ta itu med. Och sista uppgiften blir att komma överens om vad de ska gå vidare med, vem som gör vad – och när man gör det.

En del förslag genomför man lätt. För de mer krävande är det bra med en handlingsplan med tidtabell. Planera när och hur man följer upp. Det kan vara bra att man gör något för att sätta fokus på ämnet en gång om året.

Det kan vara bra med ett refererat från dagen, så att de som inte kunde vara med får veta vad man talade om och vilka förslag som kom.

### Identifiera hot och våld på egna arbetsplatsen

Genom att skapa en gemensam förståelse kring hot och våld skapar man ett stabil grund och underlättar att förebygga, konstaterar man på identifieringsplattan. Deltagarna får i uppgift att gemensamt svara på frågorna:

*   _När är det risk för hot och våld hos oss?_
*   _Vilka händelser ska vi rapportera?_
*   _Hur kan vi lära av de enskilda händelserna, så att de inte upprepar sig?_

Dilemmafrågan är:

Du är på väg att hämta en kopp kaffe, då du råkar få höra en hotande klient väsa till en kollega: ”Jag vet var dina barn går i skola”. Din kollega registrerar inte hotet, även om det är bestämt att man ska göra det. Vad gör du?

### Förebyggande arbete

På dialogplattan om det förebyggande arbetet finns de här tre frågorna:

*   _När ska vi tala om vårt förebyggande arbete?_
*   _Hur kan vi förbättra våra säkerhetsåtgärder, så att de ger mer trygghet?_
*   _Vilka kompetenser ska vi använda för att minimera hot och våld?_

Dilemmafrågan är:

Du har en kollega som ofta hamnar i konflikt med klienterna. Du tänker ibland på om det beror på att hon använder ett kritiserande och dömande språk. Vad gör du med detta?

### Hantera när det händer

På dialogplattan om hur man hanterar det hot och våld som trots förebyggande arbete inträffar, konstaterar man att det gäller att ha en välkänd plan som man följer. De tre frågorna är:

*   _Vad är steg a-b-c i vår beredskapsplan?_
*   _Hur kommer vi till varandras undsättning?_
*   _Hur ger vi den psykiska förstahjälpen – och hur följer vi upp?_

Dilemmafrågan för att hantera lyder så här:

För ett par månader sedan upplevde en kollega en våldshändelse. Hon har fått psykisk ”förstahjälpen” och säger att hon har det okej. Men du har märkt att hon sjukanmäler sig oftare, och att hon drar sig undan om brukarna blir högröstade. Vad gör du?

### Filmer och goda exempel

I det fortsatta arbetet kan deltagarna få inspiration och idéer från ett 25-tal goda exempel på forebygvold.dk, som visar hur man gjort på olika arbetsplatser. En del av berättelserna kompletteras med dokument med utförligare beskrivning, eller rapportblanketter och andra verktyg.

På forebygvold.dk finns också tre korta filmer om varsitt tema: Identifikation, Förebyggande och Hantering. De utspelar sig på ett socialkontor, ett sjukhus och en grundskola. Varje film börjar med en scen där en anställd är med om en hotfull situation. Därefter följer reflektioner från den hotade, en kollega och en chef.

I _identifikationsfilmen_ blir en socialarbetare hotad av en klient. Efteråt tar hon det inte så allvarligt, men det gör hennes kollega. Vad måste man acceptera som en del av jobbet och vad är oacceptabelt? Om man inte ser på en situation på samma sätt på arbetsplatsen – hur ska man hantera det?

I _förebyggarfilmen_ är det maken till en patient som väntar på en undersökning, som hotar en sjuksköterska. Hon blir alldeles omskakad, hon har aldrig varit med om någonting liknande tidigare. Finns det situationer då man bör vara två medarbetare på plats? När ska man tillkalla en chef?

_Hanteringsfilmen_ utspelar sig i en specialskola främst för elever som hoppat av grundskolans sista år. En lärare som tidigare blivit nedslagen av en elev har fått svårt att fungera i vardagsarbetet. Kollegorna försöker hitta en lösning. Hur långt ska man gå för att hjälpa en arbetskamrat som har varit utsatt för hot och våld, men som inte själv erkänner att det är ett problem? Vilket ansvar har kollegorna?

