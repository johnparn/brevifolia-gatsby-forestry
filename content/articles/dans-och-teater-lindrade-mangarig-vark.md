---
content_type: article
title: Dans och teater lindrade mångårig värk
original_id: 15598
slug: dans-och-teater-lindrade-mangarig-vark

---

– Smärtan i min kropp har minskat betydligt! Det konstaterar Kerstin Scheffer, före detta förskollärare och idag pensionär. Hon fick dansa och spela teater i ett forskningsprojekt om hur kultur kan påverka människor med fibromyalgi.

– Det var helt underbart! Vi flög runt på golvet och dansade till härlig, rytmisk musik, hela kroppen var i rörelse och jag kände en enorm lycka. Vi blev videofilmade när vi dansade och när jag tittade på inspelningarna kunde jag se hur min kropp förändrades under projektets gång, med vilken lätthet jag rörde mig och att rörelserna blev smidigare och smidigare, säger Kerstin Scheffer.

Hon är ordförande i reumatikerföreningen på Lidingö, utanför Stockholm och kom via föreningen i kontakt med forskaren Eva Bojner Horwitz som sökte deltagare till det dansprojekt som låg till grund för hennes doktorsavhandling 2004. Kerstin berättar att deltagarna som var en grupp på omkring tio personer, alla med diagnosen fibromyalgi, fick dansa improviserat, men med vissa instruktioner från Eva.

– I början kändes det lite konstigt och ovant att dansa inför andra, men Eva lärde oss att bli koncentrerade och närvarande. Hon lärde oss en metod att göra en “resa genom kroppen” där man går igenom alla kroppsdelar på ett medvetet sätt. Och det dröjde inte länge innan jag vågade ge mig hän i rörelserna, säger Kerstin. Hon berättar också att deltagarnas stresshormoner mättes regelbundet.

### Fick diagnosen fibromyalgi efter 17 år av smärta

Kerstin fick diagnosen fibromyalgi, som innebär ett kroniskt smärttillstånd, 1997. Då arbetade hon som förskollärare, numera är hon pensionär. Hon tror att fibromyalgin började redan 1980 när hennes yngste son föddes och berättar att det hände något i kroppen efter förlossningen, hon fick svårt att gå. Bara två veckor efter sonens födelse dog hennes mamma, så det var en tung tid minns hon. Under 17 år, innan Kerstin fick sin diagnos, åkte hon in och ut i vården, men kände att hennes problem aldrig riktigt togs på allvar.

– Innan jag fick fibromyalgi hade jag aldrig haft en sjukdag. När jag gick i skolan var jag glad att jag blev sjuk på loven. Sådan har jag varit, den duktiga flickan som hela tiden har kämpat och aldrig känt efter. Jag har inte lyssnat på kroppen och då blir det kanske så att smärtan sätter sig där. Men nu lyssnar jag verkligen på kroppen!

Kerstin Scheffer har också deltagit i andra projekt som kulturhälsoforskaren Eva Bojner Horwitz stått bakom. Just nu pågår forskningsprojektet [Kulturpaletten](http://www.1.6miljonerklubben.com/nyheter/klubbnytt/visa/?id=610), där kvinnor med diagnosen utmattning får ta del av olika sorters kulturaktiviteter på vårdcentraler i Stockholmsområdet, bland annat dans, film, bild och teater.

### Teatern gjorde det möjligt att leva ut känslor

> Jag kände en enorm lycka

Och just teater var något som verkligen kom att förändra Kerstin Scheffer. I Eva Bojner Horwitz tidigare projekt “den helande teatern” fick smärtpatienter spela teater mot skådespelarna Marie Göranzon och Jan Malmsjö. Gruppen fick träna sig i att uttrycka en mängd olika känslor; glädje, frustration, ilska, berättar Kerstin. De arbetade med olika texter och teaterstycken, bland annat det klassiska grekiska dramat Medea.

– I den pjäsen skulle man skrika “kräk” på ett ställe. Och en gång fick jag öva mig med Jan Malmsjö som motspelare. Jag tog verkligen i med hela kroppen och skrek kräk till honom. Och då kom han av sig. Jag blev mycket förvånad, men det var otroligt häftigt och väldigt skönt. Att bara få ut alla känslor, helt kravlöst, var fantastiskt. Det minskade smärtan i kroppen på något konstigt sätt. När jag sedan kom hem till min man fick han hela mitt känsloutbrott över sig. Jag var ju tvungen att testa på honom, säger Kerstin med ett varmt skratt.

Hon berättar att hon hela livet har varit en person som alltid har ställt upp för alla andra, den som fixat och ordnat och varit mån om att alla runtomkring skulle må bra. I en övning under teaterprojektet skulle var och en plocka fram en dikt som speglade den egna personligheten. Kerstin valde en dikt som handlade om tacksamhet, men när hon skulle framföra den tyckte Marie Göranzon att hon skulle välja en annan text. “Du måste hitta en dikt som handlar om att ta hand om sig själv och du ska gå på tvärs”, sa Marie, minns Kerstin.

– Och det stämde. Jag behövde lära mig att säga nej, det var viktigt för mig och det hade Marie upptäckt under min tid i teaterprojektet. Jag minns att jag hade en stor lapp vid telefonen under den här perioden där det stod NEJ med stora bokstäver.

### Teater och kultur har blivit ett livselixir

Efter dans- och teaterprojekten har smärtan i kroppen minskat påtagligt, även om den inte är helt borta, berättar Kerstin Scheffer.

– Nu när jag känner smärta så kan jag ta fram det jag har lärt mig, de små verktygen. Jag går igenom kroppen medvetet eller sätter på en skiva och dansar.

Hon konstaterar också att hon går på teater, bio, konserter och utställningar mycket oftare än förr, minst en gång i veckan, ofta mer. Och hon vill alltid ta del av kulturutbudet tillsammans med någon annan för att kunna dela och bearbeta det hon varit med om.

– Jag suger i mig upplevelserna och känner att jag mår så bra av det! Det är ett livselixir för mig. Jag vågar även prata mer om mina känslor nu, det gjorde jag inte förut, då höll jag väldigt mycket inom mig. Och mina närmaste tycker att det är skönt att jag äntligen släpper loss. Jag har faktiskt blivit mer ärlig mot mig själv.

Vid ett tillfälle under teaterarbetet med Marie Göranzon uppträdde gruppen med smärtpatienter på Oscarsteatern i Stockholm inför en fullsatt salong. Kerstin läste då dikten “Råd till mig själv” av Maria Wine.

– Jag fick så mycket positiv respons efter mitt framträdande. Många i publiken hade blivit berörda, det kändes härligt. Jag minns inte hela dikten utantill, men de första raderna lyder:

“Se upp för dig själv. Anropa hoppets hiss om du känner dig sjunka ned i vemodets dal. Ha alltid till hands en påse salt att strö över din sentimentalitet…”

