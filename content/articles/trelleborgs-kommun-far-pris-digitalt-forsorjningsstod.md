---
content_type: article
date: 2017-11-17T14:09:29
title: 'Trelleborgs kommun får pris för digitalt försörjningsstöd'
original_id: 28495
slug: trelleborgs-kommun-far-pris-digitalt-forsorjningsstod
image: "../images/2000x1000-eleonore-schlyter-mikael-karlsson-foto-johanna-herbst.jpg"
image_caption: 'Eleonore Schlyter och Mikael Karlsson, enhetschefer i Trelleborgs kommun, tog emot Sveapriset vid Kvalitetsmässan i Göteborg den 14 november. Priset består av en glasskulptur och ett utvecklingsbidrag. '
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

I Trelleborg får de som söker försörjningsstöd göra det digitalt. Den digitala tjänsten beslutar också om bifall eller avslag. Det här har revolutionerat socialtjänstens arbete och frigjort tid för bättre stöd till de som behöver det. Nu har kommunen fått pris för sin innovation.

Trelleborgs kommun har fått Kvalitetsmässans pris Sveapriset för sitt projekt ”När roboten sköter handläggningen kan kommunen ägna sig åt medborgarna”.

– Vi har fått en stor avlastning av vårt arbete med roboten. Skillnaden är som natt och dag, säger Carina Dahlstrand, skyddsombud och handläggare inom enheten för arbetsmarknadsförvaltningen.

### Kontrollerna görs digitalt

Den medborgare som behöver försörjningsstöd går in på kommunens hemsida och loggar in på sin personliga sida med hjälp av bank-id. Där svarar han eller hon på frågor i ett digitalt formulär, och skickar iväg ansökan. Roboten gör de kontroller som behövs för att kunna besluta om man har rätt till försörjningsstöd eller inte. Den räknar också ut hur mycket bidrag man har rätt till. Den sökande får ett beslut inom ett dygn.

Den som söker behöver först ha en handlingsplan för att få hjälp att hitta en försörjning. I handlingsplanen ingår personliga möten med en handläggare på enheten för arbetsmarknadsstöd.

### Nu planerar handläggarna själva sin tid

Den här digitala tjänsten har funnits sedan våren 2017, och har hittills gällt de som får bifall. I dagarna utökas den med att också kunna meddela avslag på ansökan.

Nästan tre fjärdedelar av alla ansökningar är sådana som roboten själv klarar av. De övriga sköter Carina Dahlstrand och hennes kollegor om. Och trots att de dragit ner på bemanningen har de nu fått en lugnare arbetssituation.

[![carina dahlstrand, portätt. medlelåders kvinna med mörkröd kofta och stort silverhalsband, kortklippt, blond, mycket glad, se rakt in i kameran. Bakgrunden är en enhetligt grå vägg. ](https://www.suntarbetsliv.se/wp-content/uploads/2017/11/200x240-carina-dahlstrand-foto-camilla-melinder-odier.jpg)](https://www.suntarbetsliv.se/wp-content/uploads/2017/11/200x240-carina-dahlstrand-foto-camilla-melinder-odier.jpg)– Tidigare hade vi väldigt många besök och särskilda telefontider då det ringde mycket folk för att fråga om försörjningsstöd. Det var sällan lugn och ro. Vi har mycket att göra nu också, men nu planerar jag själv min tid och kan fördjupa mig i de som behöver mer utökat stöd, säger Carina Dahlstrand.

För de medborgare i kommunen som behöver hjälp med sin digitala ansökan till försörjningsstöd finns en kundtjänst som stöttar via telefon, mail eller ett personligt besök hos kundtjänsten.

### Handläggarna varit med och utformat tjänsten

Carina Dahlstrand och hennes kollegor på enheten för arbetsmarknadsstöd har varit med och utformat den digitala tjänsten tillsammans med en IT-konsult.

– Han har frågat vad vi vill att e-tjänsten ska innehålla, och vi har bidragit med att till exempel formulera förslag till olika beslut, säger hon.

Sveapriset, en skulptur och ett utvecklingsbidrag på 150 000 kronor, delades ut på Kvalitetsmässan i Göteborg vid mässans invigningsgala den 14 november. Priset togs emot av Mikael Karlsson och Eleonore Schlyter, enhetschefer vid socialförvaltningen respektive arbetsmarknadsförvaltningen.

– Det här priset betyder väldigt mycket för oss. Det är ett kvitto på att det finns ett stort intresse för det vi gör i Trelleborg, och ett behov av utveckling av den svenska välfärden, säger Eleonore Schlyter i ett pressmeddelande.

### Andra tjänster har också digitaliserats

Andra tjänster har också digitaliserats i Trelleborgs kommun, till exempel ansökan om trygghetslarm och avgifter för särskilt boende. Ytterligare en tjänst är på gång. Region Skåne och dess grannkommuner, däribland Varberg, arbetar med att automatisera processen kring utskrivning från sjukhus för de personer som behöver hjälp av kommunen när de kommer hem.

