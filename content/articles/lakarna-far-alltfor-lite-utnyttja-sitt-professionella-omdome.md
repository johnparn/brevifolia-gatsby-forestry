---
content_type: article
title: Läkarna får alltför lite utnyttja sitt professionella omdöme
original_id: 15670
slug: lakarna-far-alltfor-lite-utnyttja-sitt-professionella-omdome

---

Svenska läkare har för många administrativa arbetsuppgifter. De upplever ökande stress och brant fallande stöd i sitt arbete. Samtidigt får de allt mindre tid till det som de är bäst på – att använda sin spetskompetens.

Hur förhåller sig det professionella omdömet till dagens starka satsning på att mäta, dokumentera och kontrollera i vården?

Faktum är att andelen läkare som använder sin högsta kompetens under större delen av arbetstiden har tydligt minskat mellan 1992 och 2010. Under samma tid har de fått alltmer “onödiga och oskäliga arbetsuppgifter”, som forskarna Eva Bejerot och Gunnar Aronsson vid psykologiska institutionen i Stockholm uttrycker det. De har tillsammans med andra forskare genomfört flera projekt om läkarnas förändrade arbete, projekt som har fått stöd av parterna inom kommuner och landsting, genom AFA Försäkring (se länkar nedan till artiklar i Läkartidningen).

Två internationella jämförelser visar att Sverige hör till toppländerna vad gäller antal läkare per invånare. Men svenskarna får nästan minst tid med doktorn av de jämförda västländerna.  
Vårdanalys en granskande myndighet med patient- och medborgarperspektiv, fann att läkarna har för många administrativa arbetsuppgifter och att man inte tar tillvara deras kompetens som man borde. Vårdanalys menar att de ansvariga borde:

*   Prioritera mellan administrativa krav. Läkarna borde bara göra den administration som tydligt ingår i deras kärnarbetsuppgifter.
*   Förbättra IT-stöden. Läkare jobbar i många inkompatibla it-system som de tycker är användarfientliga.
*   Utveckla arbetsfördelningen mellan olika yrkesgrupper.Läkare utför både administrativa uppgifter, vård och behandling som annan personal kan göra istället.
*   Optimera bemanningen utifrån patienters behov. Så är det inte idag.

### Rutin eller livskatastrof

Visst behöver man i dagens komplexa sjukvård använda systematiska sätt att arbeta, där man mäter resultat. Men personalens professionella omdöme är det som avgör om vården lyckas eller inte, menade föreläsare på ett seminarium på Centrum för praktisk kunskap vid Södertörn högskola. symposiet. Yrkesverksamma lärare, sjuksköterskor och läkare och forskare inom olika ämne diskuterade vad det professionella omdömet i vården består av, och hur sjukvården kan utveckla det.

Ett professionellt omdöme bygger både på känsla och tanke. Njurspecialisten och överläkaren Astrid Seeberger berättade att hon låter sina läkarstudenter läsa skönlitteratur som en del av utbildningen – det har de nytta av i sitt kommande arbete:

– Om läkare ska klara av svåra samtal med patienter, måste de kunna tala om döden.  
Hon menade att risken med alla rapporteringssystem är att de skapar en falsk och därmed farlig känsla av säkerhet, Läkarna och sjuksköterskorna kan få för sig att reglerna är vårdens facit. Men i komplexa välfärdstjänster finns det inget facit.

Det som för läkaren är rutin och vardag är för patienten en livskatastrof, poängterade Astrid Seeberger. Därför behöver läkaren genom utforskande samtal sätter sig in i patientens upplevelse – hon kallar detta för “narrativ medicin”.

– 15 procent av alla diagnoser är fel och ofta beror det på brister i läkarsamtalet. Vi är alldeles för snabba.

Sjukvårdspersonalen rusar genom ronderna, trots att stress och snabba bedömningar kan göra att de tolkar symptomen fel. Tidsbristen och splittringen ökar risken för att läkarna bara ser sådant som de känner igen, eller som de vet hur de ska behandla.

Därför är det mycket oroande att läkarnas tid för patientsamtal minskar. När Centrum för praktisk kunskap jämför erfarna praktiker med noviser, visar det sig att de erfarna tar mycket längre tid på sig för att göra sina bedömningar. Noviserna är ofta mycket snabba på att slå fast både symtom och åtgärder.

### Följer inte råden

Astrid Seeberger påpekade också att hälften av patienterna med kroniska sjukdomar inte följer de medicinska råden, eller struntar i att ta sina mediciner. Då har vården misslyckats, även om operationen gick bra.

Orsakerna kan vara mycket komplicerade och personliga, som att en stomioperation kan ta död på sexlivet.

– En patient kanske hellre dör än ser åtrån slockna i partnerns blick. Här hjälper oss inga riktlinjer eller algoritmer, utan vi måste förstå personen.

Ett annat exempel är den somaliska kvinnan som blivit gruppvåldtagen av soldater. Det hade orsakat sammanväxningar som i sin tur lett till njursvikt. Det krävs en tillitsfull relation till njurläkaren för att orka berätta sådana saker.

### Evidens kan skapa falsk säkerhet

Idag talar man mycket om att behandlingarna ska vara vetenskapligt testade, evidensbaserade. Men även de evidensbaserade metoderna kan skapa den falska säkerheten, menade Astrid Seeberger. Patienterna som deltar i försöken är ofta noga utvalda. De har inga andra sjukdomar och de hör till vissa utvalda åldersgrupper.

– I verkligheten är många patienter multisjuka, och det evidensbaserade går inte alltid att tillämpa på den man har framför sig. Tilltron till en särskild metod gör att man missar att varje patient är unik.

Den doktor som är enbart intellektuell fixar inte jobbet. Läkaryrket kräver urskiljningsförmåga, känslomässig begåvning och erfarenhet.  
Neurofysiologisk forskning visar ju att det omedvetna tänkandet, som hjälper oss att fatta snabba, intuitiva beslut, är starkt kopplat till känslolivet. Känsla och tanke i skön förening bygger kunskap, menade föreläsarna på symposiet om professionellt omdöme.

_Symposiet hölls på Södertörns högskola den 22 november 2013, arrangör var Centrum för Praktisk kunskap._

