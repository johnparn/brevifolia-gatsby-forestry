---
content_type: article
title: Släpp loss med lunchdisco!
original_id: 15648
slug: slapp-loss-med-lunchdisco

---

Känns jobbvardagen enformig och inspirationen avlägsen? Prova att kombinera lunchen med en stunds intensiv diskodans. Fenomenet heter lunch beat och finns runtom i Sverige och världen. “Det är så kul att komma iväg och dansa en stund. Det måste inte vara något stort eller dramatiskt”, säger Angelica Ivanetti på vuxenutbildningsförvaltningen, Göteborgs kommun.

Klockan är 12. Medan gästerna strömmar in och kränger av sig jackorna greppar John Areblad mikrofonen för att hälsa välkommen och förklara reglerna. De är enkla: Om du är på lunch beat för första gången måste du dansa. Är du här för andra, tredje eller fjärde gången så måste du – dansa. Mycket mer behöver inte förklaras innan dj E-1000 snurrar igång första låten.

De modigaste faller genast in i rytmen med yviga rörelser medan vi andra först står och gungar lite avvaktande. Men snart släpper även vi blygseln och dras med. Fler och fler gäster fyller på och efter en stund är cafélokalen full av kråmande kroppar och viftande armar som rör sig i högst personliga dansstilar.

> Frigör endorfiner

Enda skillnaden mot en klubb på kvällstid är klädstilen. Och dryckesintaget förstås. Här dricks det på sin höjd en kopp kaffe som balanserar på stolarna och borden som står staplade längs med väggarna.

– Det behövs ingen alkohol, konstaterar Angelica Ivanetti. Drogen har man ju själv. Det frigörs en massa endorfiner när man dansar, som man kan ha nytta av hela dagen sedan.

### Mer energi till kontorsarbetet

Angelica Ivanetti jobbar på vuxenutbildningsförvaltningen på Göteborgs kommun, några minuters promenad bort. När hennes kompis Lisa ringde på förmiddagen och ville få med henne hit var hon först tveksam. Hon håller på att skriva en utvärdering som måste vara färdig under eftermiddagen. Men till slut lät hon sig övertalas. Det är hon glad för.

– När jag kommer tillbaka efter det här kommer det gå mycket bättre att skriva!

Angelica Ivanetti brukar ta vara på varje tillfälle till dans, såväl ute på klubbar som på hemmafester. Idag är hennes första besök på lunch beat. Nästa gång ska hon försöka få med sig sina kollegor, och kanske sin chef.

– Tänk att få byta roller för en stund och kanske se sin chef rocka loss till klubbmusik. Det vore något!

Karolina Nowicka Krzesiwo, näringslivsutvecklare på Västra Götalandsregionen, har varit här nästan varje gång sedan lunch beat startade i Göteborg i september 2011.  
– Veckorna brukar se likadana ut. Men om man har det här inbokat så blir det inte likadant!

Idag har Karolina, efter lite övertalning, fått med sig kollegorna Jenny Sjöstedt och Linda Lingsten. Linda berättar att hon knappt har varit på klubb sedan barnen kom. Men hon har ingen lång startsträcka för att släppa loss.  
– Man har liksom inget val.

### Sprider sig över landet

Konceptet lunch beat startades i Stockholm i juni 2010. Första gången kom bara fjorton gäster. Men arrangören Molly Ränge fortsatte enträget och det dröjde inte länge förrän ryktet och intresset spred sig. Lunch beat i Stockholm har successivt bytt till allt större lokaler, samtidigt som folk hört av sig från andra orter och länder för att starta lokala lunchdiskon. Idag finns lunch beat på elva orter i Sverige och i 14 länder.  
John Areblad, till vardags filmproducent, hörde talas om konceptet via Facebook våren 2011 och bestämde sig för att starta i Göteborg.

– Jag tycker om att dansa. Men när jag är ute med kompisarna är det ofta svårt att få upp dem på dansgolvet, de ska helst dricka fem öl först. Här är det nyktert och det finns inga baktankar. Hans ambition är att lunch beat ska vara så enkelt och okomplicerat som möjligt. Därför krävs ingen föranmälan eller entréavgift. Det är bara att kliva in och börja dansa.

Dj E-1000 växlar mellan reggae, disco, rock och hiphop och gästernas kinder blir allt rosigare. När klockan slagit ett tonar den sista låten ut. Ett kort men intensivt jubel utbryter. Sedan kränger alla på sig jackorna och skyndar iväg åt olika håll, tillbaka till sina arbetsplatser.

