---
content_type: article
date: 2014-03-13T03:33:02
title: 'Ökad arbetsglädje med nya arbetssätt på omsorgsboende'
original_id: 15624
slug: okad-arbetsgladje-med-nya-arbetssatt-pa-omsorgsboende
image: "../images/samtal204_940x450-hb1.jpg"
image_caption: '– Om man tar sig tid så går allt smidigare, man får mer gjort och både jag och den boende blir mer nöjd, säger Yvonne Trastell på Mälarbackens vård- och omsorgsboende i Stockholm.'
author: Roland Cox
friskfaktorer: ''
activity: ''
articles_teasers_2: []
article-teasers-list: []

---

Validerande samtal i arbetet med dementa och andra nya metoder gör både vården och arbetet mänskligare, tycker Yvonne Trastell, undersköterska på Mälarbacken.

I en annan artikel beskriver forskaren Görel Hansebo grunderna för metoden validerande samtal: Samtal minskar stress hos både dementa och anställda.

Så här kan metoden fungera i vardagen på Mälarbacken: Yvonne Trastell slår sig ner i soffhörnan med en av de boende. Han drar igång ett piggt samtal om bilar, om modeller och växellådor, om hur det är när han är ute med bilen. Det var visserligen länge sedan han kunde köra, men Yvonne respekterar att han befinner sig i ett annat “nu” än hon. Det är ändå ett nu som är verkligt för honom.

De håller varandra i handen och har intensiv kontakt under några minuter. Yvonne rättar honom inte utan låter småpratet löpa. Mannen är uppenbart nöjd och tackar henne för ett så trevligt samtal.

‒ En annan gång var det en kvinna som sa att hon ville tala med sin man, som var död. Hon tog min hand och höll den som en telefonlur och pratade med honom. Hon var väldigt nöjd efteråt, berättar Yvonne Trastell. Hon var rätt så arg och svår, kunde nypas och slåss. Men när vi pratade om när hon var ung och gick ut och dansade så kom jag henne väldigt nära. Hon ändrade inte beteende, men för stunden mådde hon bra. Om någon mår bra i en timme så är det en timme mer än de annars skulle ha fått.

### Boende med egen båt för turer på Mälaren

Yvonne Trastell gick kursen som Ersta Sköndal ordnade som ett led i forskningsprojektet, och hon blev licensierad i validation. Efter den kursen gick hon också den ettåriga utbildningen till Silviasyster, som ger undersköterskor specialkompetens i demensvård. Nu har hon jobbat på Mälarbacken i Bromma sedan 1999. Då var det personalbrist och låga krav, idag har alla här vårdutbildning.

‒ Det är mycket mer personal nu, särskilt på kvällen. Det känns bra nu. Då var det flerbäddsrum, duschdagar och laxeringsdagar. Det har hänt mycket, säger Yvonne Trastell som nyss fyllt 39 och jobbat med äldre till och från sedan hon var 15 år.

Fem anställda vårdar var och en av de tre grupperna demenssjuka dygnet runt, inalles 26 äldre. Från sjunde våningen har de en milsvid utsikt över Mälaren och Ekerö med Drottningholm. På somrarna kan de skjutsa ut boende med en egen båt, och det händer att någon boende vill ta ett dopp.

‒ Vi hjälpte en dam ner i vattnet, det var bara 22 grader men hon njöt. När man ser någon skina upp så där så väger det upp mycket ‒ låg lön, jobbiga arbetstider och ett och annat slag, säger Yvonne Trastell.

> Tar man sig tid går allt smidigare

### Poletten trillade ner

Personalomsättningen är närmast noll, enligt Yvonne. En enkät som redovisas på hemsidan säger att över 90 procent av de boende tycker att de blir väl bemötta av personalen.  
Mälarbacken har en vårdideologi som sitter anslagen vid hissen. “Vi ska alltid utgå från den äldres rätt till självbestämmande”, står det. Den äldre ska bli “sedd och hörd”. Man ska själv få välja frukost, musik och vilka kläder man vill ha. Jaget ska stärkas.  
Validation är en del i metodlådan. Flera anställda här har gått kursen.

‒ Jag var skeptisk, det lät ju så himla bra och jag ville veta om det verkligen var sådär fantastiskt. Det tog ett tag innan polletten trillade ner. Poängen är att bekräfta, att man inte verklighetsorienterar den demenssjuka, inte återför. Om någon lever i en annan tid, så är det för att den personen behöver det.

### Bekräftar med kroppsspråk

Det var flera år sedan Yvonne Trastell gick utbildningen i validation. Men hon menar att det är som att cykla, när man har lärt sig så sitter det kvar.

‒ Jag märkte att man verkligen kunde ha långa samtal. När vi analyserade videoinspelningar lärde vi oss att lyssna efter de viktigaste orden i samtalet. Vad vill hon säga? Vad är tyngdpunkten?

‒ Saker som har hänt för många år sedan kan komma upp ‒ sorg, ett barn som har gått bort, misshandel. Plötsligen i livet så finns det ett behov av att prata. Vi ger inte psykologhjälp, men om de inte får prata om det svåra så kommer de bara att bära känslan inom sig och må dåligt. Boende med andra modersmål kan återfalla och tala så att vårdaren inte förstår. Men det går ändå att “spegla”, att bekräfta med kroppsspråk eller genom att upprepa de sista orden som personen säger.

‒ Det känns väldigt riskfyllt eftersom jag inte vet vad jag säger, Men det kan fungera väldigt bra och göra att samtalet flyter på.

Till och med ordlösa svar kan bekräfta. Beröring, närhet, sång.

‒ Om man tar sig tid så går allt smidigare, man får mer gjort, både jag och den boende blir mer nöjd. Det är som när man målar eller snickrar ‒ om man inte slarvar så slipper man gå tillbaka och rätta till.

Yvonne Trastell tycker att vårdgivarna ska satsa på utbildning, att det är personalens kompetens som gör den stora skillnaden mellan olika institutioner.

‒ Det är inte bra för någon demenssjuk att på bo en avdelning där ingen är utbildad i demensvård.

