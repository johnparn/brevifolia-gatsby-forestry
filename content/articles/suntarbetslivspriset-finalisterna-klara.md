---
content_type: article
title: Suntarbetslivspriset: Finalisterna klara
original_id: 15793
slug: suntarbetslivspriset-finalisterna-klara

---

En kirurgavdelning, en vårdcentral och en kommunal städenhet – de blev finalister till Suntarbetslivs pris för ett imponerande arbetsmiljöarbete.  
– Det var svårt att välja bland alla fina ansökningar, säger Eva Thulin Skantze, SKL:s och Pactabolagens representant i juryn.

Suntarbetslivspriset går till en arbetsplats inom kommun- och landstingssektorn och Pactabolag\*, som visat prov på ett imponerande arbetsmiljöarbete.

Vinnaren av priset på 50 000 kronor koras på arbetsmiljöeventet Gilla Jobbet på Stockholmsmässan den 23 oktober.

Prisjuryn består av representanter från Sveriges Kommuner och Landsting, Pactabolagen\* och de fackliga organisationer som tillsammans driver föreningen Suntarbetsliv.

### De tre finalisterna

**Kirurgavdelning 6 på Centralsjukhuset i Karlstad, landstinget Värmland.** De arbetar bland annat med patientnärmre vård, tydliga resultat, koppling mellan god arbetsmiljö och verksamhetsutveckling, och ett systematiskt arbete med att dagligen reflektera över det arbete som utförs på avdelningen.

**Städenheten i Piteå kommun.** De arbetar bland annat mycket med delaktighet för medarbetarna, gemensam kompetensutveckling för arbetslagen och en kultur där man lyfter varandras arbetsinsats eller insats för trivseln i gruppen. Dessutom uppmuntras medarbetarna till idéer för verksamhetsutveckling.

**Vårdcentralen Nygatan i Linköping, landstinget i Östergötland.** Här är medarbetarna mycket nöjda med kommunikationen med sin verksamhetschef, som själv arbetar i samma lokaler, och med det tillåtande klimatet där man dagligen arbetar med återkoppling från de som har patientkontakt och mellan medarbetare. Sjuksköterskor och undersköterskor har också ett rotationsschema, så att alla kan alla arbetsuppgifter.

### Friskfaktorer från studien Hälsa och Framtid

– Vi ville att man skulle beskriva sitt arbetsmiljöarbete utifrån de kriterier som har utarbetats i forskningsstudien Hälsa och Framtid i kommuner och landsting. Det var många av ansökningarna som uppfyllde flera av kriterierna. Men de här tre var de som uppfyllde flest, säger Eva Thulin Skantze.

De tre finalisterna har alla en tydlig koppling mellan verksamhetsutveckling och ett bra arbetsmiljöarbete. De har också ett närvarande ledarskap, en tydlig dialog mellan chefer och medarbetare och ett starkt medarbetarinflytande, menar Annica Magnusson, Vårdförbundets representant i juryn.

Suntarbetslivspriset hjälper till att göra frågan om arbetsmiljö mer synlig, menar hon.

– Alla har utmaningar i sin arbetsmiljö. Därför är det så viktigt att våga se det som är bra.

Sista ansökningsdag för priset var den femte september. Fram till dess har ansökningar från arbetsplatser i hela Sverige strömmat in till Suntarbetslivs prisjury.

De tre finalisterna har möjlighet att utse tre personer var från varje arbetsplats, som får resa till Stockholm och delta på Gilla Jobbet under de två dagar eventet äger rum. På Gilla Jobbet utses den slutliga vinnaren. Prissumman på 50 000 kronor går till arbetsplatsen, att användas så att den kommer hela arbetsplatsen till godo.

Faktorerna som gör din arbetsplats frisk
----------------------------------------

Forskningsstudien Hälsa och Framtid i kommuner och landsting anger sex friskfaktorer som kännetecknar friska verksamheter.

*   Uppföljning och kontroll av ledarskap/chefskap genom direktkontakt
*   Individuella önskemål om utbildning tillgodoses
*   Möjligheter till byte av arbetsuppgifter finns och uppmuntras
*   Feedback och möjligheter för medarbetare att framföra idéer och kritik
*   Prioritering av arbetsuppgifter vid hög arbetsbelastning
*   Det systematiska arbetsmiljöarbetet införs strukturerat i verksamheten

Suntarbetslivspriset
--------------------

Suntarbetslivspriset går till en arbetsplats inom kommun, landsting, regioner eller Pacta\*-företag som “nått imponerande resultat i sitt arbetsmiljöarbete”, enligt prisjuryns formulering. Arbetet ska ha en naturlig koppling mellan arbetsmiljö och verksamhetsutveckling, och ska ha skett i samverkan mellan arbetsgivare och fack/medarbetare.

_\* Pacta är numera en del av Sobona – Kommunala företagens arbetsgivarorganisation._

Här kan du läsa om finalisterna
-------------------------------

Piteå:  
[Städarna i Piteå friskare av att få bestämma mer själva](https://www.suntarbetsliv.se/artiklar/ledarskap-och-organisation/sa-blev-stadarna-i-pitea-friskare--med-inflytande-och-delaktighet/ "Städarna i Piteå friskare av att bestämma mer själva").

Om städning och inflytande:  
[Hon har doktorerat på städares arbetsmiljö och hälsa](https://www.suntarbetsliv.se/forskning/ledarskap-och-organisation/tre-arbetsmiljorad-fran-forskaren--som-doktorerat-pa-stadares-jobb/ "Hon har doktorera´t på städares arbetsmiljö och hälsa").

Karlstad:  
[Patientnära vård minskar stressen](https://www.suntarbetsliv.se/artiklar/systematiskt-arbetsmiljoarbete/patientnara-vard-minskar-stressen/ "Patientnära vård minskar stressen").

Linköping:  
[Här talar de om stressen – och gör någonting åt den.](https://www.suntarbetsliv.se/artiklar/organisatorisk-och-social-arbetsmiljo/har-talar-de-om-stressen-och-gor-nagonting-at-den/)

