---
content_type: article
title: Anställda och patienter är med och formar sin miljö
original_id: 15581
slug: anstallda-och-patienter-deltog-i-att-utforma-nya-lokaler

---

När anställda på avdelningen för barn- och ungdom i Lerum frågade vad patienterna ville ha, fick de bättre personalutrymmen och ett väntrum där barnen trivs. De gick noga igenom funktion och behov när de skulle få nya lokaler.

Besökare som kliver in genom dörrarna till Lerums barn- och ungdomsmedicinska mottagning ser direkt den stora receptionsdisken, och får ögonkontakt med sekreteraren som sitter där. Tanken är att alla besökare, stora som små, omedelbart ska känna sig sedda.

En låg bänk i öppningen mellan kapprummet och receptionen uppmärksammar besökarna på att inte kliva rakt in, utan att antingen ta av sig skorna eller sätta på sig blå plastskydd. I en öppning i väggen mellan kapprum och reception hänger en färgglad fiskmobil. Bredvid besökssoffan står ett träfår som ser ut att vara stadig nog för att kunna klara klättrande barn.

Till mottagningen kommer kroniskt sjuka barn och ungdomar som inte behöver sjukhusvård. Det kan till exempel vara barn som har astma, allergier, njursjukdomar eller reumatologiska sjukdomar.

### Rätt att tänka till i början

Patienterna kommer hit regelbundet och under många år, förklarar Maja Berndes, sektionschef. Det var något av en slump att hon inför flytten till nya lokaler tog kontakt med “Design med omtanke”, ett initiativ inom Västra Götalandsregionen för att jobba med metoder som ska skapa långsiktigt hållbara miljöer.

— De högre cheferna fick nog hicka när jag berättade att jag ville göra det här. Men det har varit bra att göra rätt från början. Detta är inte den billigaste lösningen på kort sikt, men blir det i längden, säger Maja Berndes.

Några meter längre ner i korridoren från receptionen ligger väntrummet. Väggarna är målade gröna och det finns soffor utmed väggarna som frigör yta för barnen att leka med alla leksaker som finns här. En hylla avgränsar lekytan mot ytterligare en soffa, den är tänkt som en lugnare vrå för de tonåringar som också kommer hit.

Maja Berndes berättar att väntrummet är navet för besökarna. Rummen som vetter ut hit är alla undersökningsrum eller mottagningsrum där de tar emot patienterna. I stället för att följa med en sköterska in på ett undersökningsrum, och sedan få sitta där och vänta på en läkare eller annan personal, får barnen gå ut i väntrummet igen och fortsätta att leka medan de väntar.

— Vi visste långt i förväg att vi skulle flytta in i de här lokalerna och därför kunde vi jobba ganska länge med hur vi skulle utforma dem. Arkitekterna från “Design med omtanke” lät oss fundera över vilka funktioner som vi behövde på mottagningen, utifrån patienternas och de anställdas behov. Vi fick också ta fram vilken känsla som vi ville förmedla till patienter och anhöriga, säger Maja Berndes.

> Detta är inte den billigaste lösningen på kort sikt, men blir det i längden

### Behov och funktion i fokus

Malin Åberg och Kristina Åberg från Åbergs arkitektkontor var de som man anlitade att leda arbetet enligt den metod som “Design med omtanke” bygger på. I en enkät fick patienter och anhöriga berätta om vad de behöver mest när de kommer till mottagningen och vad de önskar ska finnas där.

— Det är inte alla som tycker att det är trevligt att komma till ett sjukvårdsbesök. Men vinsten för alla blir när besökarna känner sig sedda och mottagna. De har lättare att bli avspända och det underlättar arbetet för alla, säger Malin Åberg.

Det var lite av en ögonöppnare att fundera över verksamheten utifrån besökarnas perspektiv. Trots att man jobbar där varje dag, och hela tiden utgår från patienternas bästa, gav det en hel del insikter berättar Kristina Åberg. Men utöver att hämta in besökarnas åsikter jobbade de också med metoder för att fånga hur de anställda kunde jobba effektiv i lokalerna.

### Avskiljda och lugnare personalrum

Tillsammans ritade de ett flödesschema över hur de anställda rör sig under en arbetsdag och också hur patienternas flöde skulle vara. Utifrån det skapade arkitekterna en personalzon och en patientzon som är åtskilda från varandra. Patienterna rör sig runt väntrummet, medan utrymmen som enbart är till för de anställdas funktioner ligger bortanför det. Skillnaden mellan zonerna markeras med att de är utformade i olika färgskalor.

— Det blir sällan något spring in till våra rum, för barnen märker skillnaden. Det har gjort att vi kan jobba mer ostört där. I personalrummet har vi också skapat en lugnare miljö med andra färger, säger Maja Berndes.

Även de anställda är nöjd med hur man arbetade tillsammans inför flytten. Else Hellebö Johansson som är arbetsmiljöombud berättar att de upplever att de fick gehör för sina tankar kring funktioner och lokalbehov. Alla anställda fick fylla i en utförlig enkät.

— Vi fick beskriva vad vi gjorde under en dag och fundera på i vilka miljöer vi trivs. Många gillar skogen och det är därför som väntrummet har det temat. Arbetet med att flytta in här blev enklare, genom att vi blev så involverade, säger Else Hellebö Johansson.

Else Hellebö Johansson är dietist och har mycket enskilda samtal med barn och deras familjer. Inne i det mottagningsrum som hon använder finns inte några av hennes personliga saker synliga. Tanken är att patienterna ska känna sig välkomna och att rummet är för dem.

— Åh, vad fint säger många som kommer hit till oss. Jag upplever också att det är fint och det känns bra. Det finns barn som inte vill gå härifrån utan vill stanna och leka, säger Else Hellebö Johansson.

