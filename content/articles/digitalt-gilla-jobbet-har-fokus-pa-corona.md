---
content_type: article
date: 2020-09-08T09:18:24
title: Digitalt Gilla Jobbet har fokus på corona
original_id: 49754
slug: digitalt-gilla-jobbet-har-fokus-pa-corona
image: "../images/2000x1000-gilla-jobbet-blir-digitalt-foto-maskot-tt.jpg"
image_caption: Coronapandemin hösten 2020 sätter stopp för större samlingar av människor. Därför har arrangörerna gjort om Gilla Jobbet till ett digitalt webbinarium. Missa inte direktsändningen den 3 november! 
friskfaktorer: []
activity:
author: Åsa Hammar
---

Gilla Jobbet är det årliga arbetsmiljöeventet som ingen vill missa. I år är temat hur coronapandemin påverkar hur vi har det på jobbet. Dessutom blir Gilla Jobbet helt digitalt. Så boka in förmiddagen den 3 november!

Hur riskbedömer man smittrisken i en skolmatsal? Hur hanterar man den ökade arbetsbelastningen på intensivvårdsavdelningar? Hur leder man en arbetsgrupp på distans? Det är nya utmaningar för chefer, skyddsombud, i spåren av coronapandemin.  

Årets Gilla Jobbet blir alltså en digital konferens, och i år har pandemin fått styra mycket av innehållet. 

[![](https://www.suntarbetsliv.se/wp-content/uploads/2020/09/200x220-Mats-Stenberg.jpg)](https://www.suntarbetsliv.se/wp-content/uploads/2020/09/200x220-Mats-Stenberg.jpg)– Vi parter hade det som önskemål. Vi kan inte bara köra på som vanligt nu, utan behöver lyfta vissa arbetsmiljöfrågor som blivit mer aktuella under pandemin. Så vi corona\-anpassar det innehåll vi hade jobbat fram sedan innan. 

Det säger Mats Stenberg, som representerar Sveriges Kommuner och Regioner, SKR, i den partgemensamma styrgrupp som ligger bakom Gilla Jobbet.  

### Titta med samverkansgruppen

Coronapademin har fört med sig många nya utmaningar på svenska arbetsplatser. 

[![](https://www.suntarbetsliv.se/wp-content/uploads/2020/09/200x220-erik-hallsenius.jpg)](https://www.suntarbetsliv.se/wp-content/uploads/2020/09/200x220-erik-hallsenius.jpg)– Att lära sig värdera den här utvecklingen ur ett arbetsmiljöperspektiv är viktigt. Gilla Jobbet är ett bra tillfälle för det, säger Erik Hallsenius, som sitter i styrgruppen som representant för OFR. 

Gilla Jobbet vänder sig ju till chefer och skyddsombud samt HR-folk. Så bästa sättet att ta del av innehållet kan vara att göra det just partsgemensamt, till exempel tillsammans med den lokala eller centrala samverkansgruppen, tipsar han.  

– Titta på det tillsammans, eller ha en gemensam chatt för reflektion av de olika inslagen, så kan ni få ut mesta möjliga av programmet, föreslår Erik Hallsenius.  

### Tänk TV-program

Hela Gilla Jobbet kommer alltså att webbsändas  – men det blir inget vanligt webbinarium med föreläsare som står och pratar rakt upp och ner.  

[![](https://www.suntarbetsliv.se/wp-content/uploads/2020/09/200x220-petra-lundberg-foto-kristofer-samuelsson.jpg)](https://www.suntarbetsliv.se/wp-content/uploads/2020/09/200x220-petra-lundberg-foto-kristofer-samuelsson.jpg)– Tänk TV-program istället – det här ska bli den bästa webbsändningen någonsin!  

Det lovar Petra Lundberg, kommunikatör i arbetsgruppen som ordnar det partsgemensamma eventet.  

Intervjuer med forskare och reportage från arbetsplatser kommer att blandas med samtal och utfrågningar i en studio. Deltagarna kommer också att kunna skicka in frågor till arbetsmiljöexperter och andra som gästar studion. Den som leder deltagarna genom den späckade förmiddagen är Jan Bylund, ståupp-komiker och programledare för flera TV-program på SVT. 

För den som redan nu blir nyfiken går det utmärkt att gå in direkt på Gilla Jobbets hemsida och anmäla sig.  

– Vi har redan över 600 anmälda! berättar en stolt Petra Lundberg.

_Bilden på Petra Lundberg är tagen av Kristofer Samuelsson._

