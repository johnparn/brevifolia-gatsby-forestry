---
content_type: article
title: Körsång som friskvård &#8211; en succé i Östersund
original_id: 15682
slug: korsang-som-friskvard-en-succe-i-ostersund

---

Östersunds kommun satsar på körsång som friskvård och rehabilitering. En oas i vardagen, menar förskolläraren och huvudskyddsombudet Elisabet Rödén.

– Häng mer på äng! Gör som en liten drill där, tänk folkmusik, så det inte blir så taktfast och fyrkantigt, säger körledaren Camilla Karlsson. Hon reser sig från pianot och sjunger själv för att visa vad hon menar med folkmusikalisk drill. Sedan ropar hon glatt uppfordrande till kören:

– En gång till och försök att sjunga utan att titta i noterna!

“Nu grönskar det i dalens famn, nu doftar äng och lid…”

Friskvårdskören klingar vackert och det är som om naturen svarar på sången genom att sända några bleka solstrålar in genom de stora fönstren i Betelkyrkan där kören övar.

– Det är roligt att sjunga tillsammans med andra, speciellt de där gångerna när man känner att allt stämmer. Det är en stor lyckokänsla! Och så blir jag avslappnad, man kan bara fokusera på det vi gör här och nu, säger Monica Grahn. Hon är barnskötare och har varit med i kören sedan starten i januari 2013.

Eva Nyström Andersson, som har arbetat som både förskollärare och undersköterska, instämmer.

– Jag blir glad och upplyft. Och det är skönt att det inte finns några krav på att man ska kunna sjunga väldigt bra, utan att alla får vara med.

### Rehabsamordnare tog första steget

Intresset för körsången är stort. Nu sjunger 70 personer i tre olika körer, två friskvårdsgrupper och en grupp för sjukskrivna.

Mary Lam Eriksson, som är rehabiliteringssamordnare i Östersunds kommun, var den som tillsammans med sin chef tog initiativet till körprojektet.

– Vi såg att många av våra anställda hade stressrelaterade problem, som dessutom ökade. Kommunen har traditionellt satsat mycket på att inspirera till motion. Men hälsa handlar om så mycket mer. Man kan vara fysiskt vältränad, men må dåligt inombords. Jag tror att musik har en särskild betydelse för vissa människor och att den kan ge ett själsligt välbefinnande som är svårt att hitta på annat sätt.

Hösten 2012 bjöd kommunen in körledaren Camilla Karlsson till en medarbetardag för alla anställda. Hennes uppgift var att leda alla i körsång.

– Det blev otroligt lyckat. Camilla är en person som utstrålar energi och glädje och vi sjöng som sjutton! Då kände vi att Camilla var rätt person för vår körsatsning, säger Mary Lam Eriksson och ler.

### Kommunen betalar

Kommunen bekostade hela satsningen det första året. De anställda kunde välja att vara med på körsång och samtidigt göra något annat för sitt friskvårdsbidrag som i Östersunds kommun är 1200 kronor per anställd och år. Friskvårdsbidraget kan man använda till motion eller något annat som man vill göra för att må bra. Intresset för körsång var stort. Det blev två stora friskvårdskörer och en mindre kör för sjukskrivna.

Heléne Skans Herjeby, som är förskollärare, har varit långtidssjukskriven och började sjunga i kören för sjukskrivna hösten 2013.

– Det var härligt. Vi jobbade mycket med andningen. Och så hade vi en fikapaus då vi kunde sitta och prata med varandra. Det var skönt att träffa andra, som precis som jag, upplevde att de var okoncentrerade och väldigt stressade. För det syns ju inte alltid utanpå hur man känner sig inuti, säger Heléne.

Hennes chef Mikael From, som är rektor för Lillsjöskolan, är mycket positiv till körsatsningen.

– I en kör behöver man inte vara proffs på att sjunga eller läsa noter, man kan vara med ändå och snabbt känna att man gör framsteg. Det fina med kör är också stödet från de andra. Ensam skulle du kanske inte våga ställa dig på en scen och uppträda inför en publik, men kören ger dig modet att våga och det i sin tur ger ökad självkänsla, säger Mikael From som menar att det är bra att kommunen tar nya grepp.

– Många gånger får den som har behov av rehabilitering sitta i samtalsgrupper eller besöka företagshälsovården ännu en gång eller får uppmaningen att ge sig ut och motionsspringa. Men alla gillar inte det. Några mår bättre av att ägna sig åt estetiska uttrycksformer, som körsång.

> Att få finnas med i ett sammanhang igen har nog varit det viktigaste

### Känner gemenskap och glädje

Tre personer som är anställda vid Mikael Froms skola sjunger i körerna.

– Jag har märkt att de som är sjukskrivna har blivit bättre, men att det enbart skulle bero på att de deltar i körsång kan jag inte säga. Men jag tror absolut att den är en bidragande orsak.

Elisabet Rödén, som är huvudskyddsombud för Lärarförbundet, har också märkt att sjukskrivna kollegor har känt sig bättre.

– Att få finnas med i ett sammanhang igen har nog varit det viktigaste, att känna gemenskap och glädje, både glädjen i att sjunga, men också glädjen i att träffa varandra.

Hon är själv med i en av friskvårdskörerna.

– Det är en oas i vardagen. Man kommer till körsången och behöver inte prestera, du är med i gemenskapen i alla fall. Vi ser varandra, vi bekräftar varandra. Offentlig verksamhet är i dag så slimmad att det inte längre finns så mycket luft i organisationen. Då tror jag att körsången blir ett ännu viktigare andningshål.

En konsert avslutar varje termin. Förra året framträdde kommunens körer bland annat i rådhuset och vid julmarknaden på Jamtli, som är ett museum och friluftsområde i Östersund. Elisabet Rödén berättar att några av körsångarna vågade sjunga solo! Och hon poängterar att det till stor del är körledaren Camilla Karlssons förtjänst.

### Bra med beröm

– Camilla är otroligt duktig på att ge beröm. Och beröm som ett medel för att skapa välbefinnande är underskattat. Om vi berömde varandra mer skulle fler människor må mycket bättre, säger Elisabet.

Inne i Betelkyrkans stora sal fortsätter körövningen. Nu har alla rest sig från stolarna och sjunger låten “New York, New York” samtidigt som de dansar.

– Jag försöker utmana dem, få dem att röra sig. Och så vill jag gärna att de lär sig både texter och toner utantill, säger Camilla Karlsson.

Målet är att alla ska kunna använda sången och rösten i sin vardag.

– De ska bli medvetna om att kroppen är ett instrument även när de jobbar och stressar, men det viktigaste är att de ska känna att sång är roligt.

Gruppen med sjukskrivna körsångare har minskat och många har gått över till friskvårdsgrupperna. En av dem är förskolläraren Heléne Skans Herjeby.

– Jag vilar både mitt huvud och mitt inre när jag sjunger. Och när jag kommer hem försöker jag behålla lugnet. Det händer att jag vaknar på nätterna och då kan jag ligga i sängen och tänka på kören. Då liksom sjunger det tyst inom mig, säger Heléne och lyser upp vid minnet.

