---
content_type: article
date: 2014-10-22T04:17:14
title: 'Suntarbetslivspriset Gilla Jobbet'
original_id: 15800
slug: suntarbetslivspriset-gilla-jobbet
image: "../images/suntarbetslivsprisehb_21.jpg"
image_caption: 'Stolta prisvinnare från Kirurgavdelningen i Karlstad: från vänster Carina Hammarström, undersköterska, Birgitta Finsberg, sjuksköterska, Annica Carlson, avdelningschef, Tommy Danielsson, sjuksköterska och Anette Johansson, undersköterska. Längst till höger prisutdelarna Eva Fagerberg från Offentliganställdas Förhandlingsråd och Caroline Olsson från SKL.'
author: Åsa Hammar och Mats Utbult
friskfaktorer: ''
activity: ''
articles_teasers_2: []
article-teasers-list: []

---

Kirurgavdelning 6 på Centralsjukhuset i Karlstad vann Suntarbetslivs pris för ett imponerande arbetsmiljöarbete. Priset delades ut på arbetsmiljöeventet Gilla Jobbet den 23 oktober 2014.

**Grattis till ett fint pris! Hur känns det?**

– Det känns fantastiskt! säger Annika Carlson, avdelningschef på den vinnande arbetsplatsen.Och det känns bra att vårt arbetssätt Patientnärmre vård får den uppmärksamhet det förtjänar.

**Vad är det som gör er arbetsplats så bra?**

– Det finns ingen hierarki på avdelningen, vi är alla medarbetare i ett team oavsett yrkesgrupp. Jag har aldrig utvecklats så mycket i mitt yrkesliv tidigare, som under mina år på den här avdelningen, säger Anette Johansson, undersköterska.

**Vad ska ni göra med prispengarna?**

– Vi ska åka iväg på något trevligt, alla 46 tillsammans, säger Annika Carlson.

Kirurgavdelning 6 på Centralsjukhuset i Karlstad har i mer än femton år arbetat med så kallad Patientnärmre vård, ett arbetssätt som innebär teamarbete, dagliga reflektioner och att aktivt följa en värdegrund som handlar om vad som är bäst för patienten.

På avdelningen finns inte längre någon expedition bemannad med sjuksköterskor. Istället arbetar sjuksköterskorna och undersköterskorna i team med att hjälpa  patienterna. De använder sig istället av små arbetsstationer och mobila läkemedelsvagnar. Inkommande samtal och det mesta av administrationen sköts av en receptionist och ett par av undersköterskorna, enligt ett rullande schema.

> Dagliga och månatliga reflektioner med arbetslaget skapar underlag för ett ständigt förbättringsarbete.

### Så här lyder motiveringen till priset:

Med en stark, gemensam värdegrund och tydlig förening av praktiska lösningar och individuella behov har kirurgavdelning 6 på Centralsjukhuset vid Landstinget i Värmland genom samverkan skapat imponerande resultat och förutsättningar för en långsiktigt hållbar arbetsplats.

Läs mer om Kirurgavdelning 6 på Karlstads sjukhus, i Suntarbetslivs reportage  
[Patientnära vård minskar stressen](https://www.suntarbetsliv.se/artiklar/systematiskt-arbetsmiljoarbete/patientnara-vard-minskar-stressen/ "Patientnära vård minskar stressen").

Läs om de två övriga finalisterna till Suntarbetslivspriset:

[Städarna i Piteå friskare av att få bestämma mer själva](https://www.suntarbetsliv.se/artiklar/ledarskap-och-organisation/sa-blev-stadarna-i-pitea-friskare--med-inflytande-och-delaktighet/ "Städarna i Piteå friskare av att få bestämma mer själva").

[Här talar de om stressen och gör någonting åt den](https://www.suntarbetsliv.se/artiklar/stoppa-stressen/har-talar-de-om-stressen---och-gor-nagonting-at-den/ "Här talar de om stressen och gör någonting åt den").

