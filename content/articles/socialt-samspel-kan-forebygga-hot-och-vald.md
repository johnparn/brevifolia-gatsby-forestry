---
content_type: article
title: Socialt samspel kan förebygga hot och våld
original_id: 15708
slug: socialt-samspel-kan-forebygga-hot-och-vald

---

Man kan förebygga en hel del hot och våld inom vården genom att utveckla det sociala samspelet mellan anställda och brukare eller patienter. Det visar ett nyligen avslutat projekt med tolv arbetsplatser i Danmark.

En av de arbetsplatser som deltog i projektet var ett boende för ensamma flyktingbarn. De ställde sig frågan: hur upplever vi samarbetsklimatet i den egna arbetsgruppen?

Därefter frågade de sig hur samspelet fungerade mellan ungdomarna på boendet, och mellan sig själva och ungdomarna. De anställda beslöt sig för tre ledord i arbetet med ungdomarna: tillit, samarbete och rättvisa. Tillsammans diskuterade de sig också fram till en gemensam definition på vad hot och våld är, för att underlätta för alla att rapportera de incidenter som inträffar.

> tillit, samarbete och rättvisa

Projektet mot hot och våld leddes av det danska Branchearbejdsmiljörådet. Resultatet av arbetet på de tolv arbetsplatserna finns nu i det nytryckta magasinet Vi gjorde også noget ved volden!

### Liknande projekt i Sverige

På suntarbetsliv.se kan du också läsa om ett liknande projekt, Bättre beredd än rädd. Här var det fem arbetsplatser som lärde sig mer om att förebygga hot och våld, och bättre hantera det om det ändå inträffar. Även här fokuserade de på relationer och bemötande.

Personalen på ett gruppboende i stadsdelen Hägersten-Liljeholmen utanför Stockholm gick bland annat en studiecirkel om lågaffektivt bemötande. Där fick de läsa boken Problemskapande beteende av psykologen Bo Hejlskov Elvén.

De anställda fick tid avsatt för att lära sig mer om de funktionshinder som gruppboendets brukare har, och om hur funktionshindren påverkar förmågan till socialt samspel. Och precis som på boendet för flyktingbarn i Danmark har de upprättat bättre rutiner för hur man rapporterar incidenter.

– Vi kan inte ha någon nollvision. Men vi kan minimera incidenterna genom bra bemötande och bra rutiner, säger Mirja Dahlberg, projektledare för Hägersten-Liljeholmsprojektet.

Läs mer om arbetet mot hot och våld på gruppboendet i Hägersten i broschyren [En mycket väl godkänd utbildning](https://www.yumpu.com/sv/document/read/20455963/en-mycket-val-godkand-utbildning-suntlivnu) och på sid 32-33 i magasinet [Lugn i stormen – ett magasin om hot och våld på jobbet](http://docplayer.se/5240365-Lugn-i-stormen-sex-arbetsplatser-som-forbattrat-sin-miljo-ett-magasin-om-hot-och-vald-pa-jobbet.html).

Branchearbejdsmiljörådet Social och sundhed
-------------------------------------------

Rådet är partssammansatt och har i uppdrag att bidra till en bättre arbetsmiljö inom områdena vård och omsorg. Rådet har bland annat drivit projekt om stress och psykosocial arbetsmiljö. På deras hemsida finns en mängd verktyg, tips och artiklar – allt möjligt att ladda ner, somligt att beställa.

Suntarbetsliv står bakom Bättre beredd än rädd
----------------------------------------------

Suntarbetsliv står bakom projektet Bättre beredd än rädd, tillsammans med flera andra projekt som syftar till att förbättra arbetsmiljön i kommun- och landstingssektorn.

Suntarbetsliv – parter för prevention drivs av de fackliga organisationerna i samverkan med Sveriges kommuner och landsting samt Pacta(numera en del av Sobona – Kommunala företagens arbtsgivarorganisation).

