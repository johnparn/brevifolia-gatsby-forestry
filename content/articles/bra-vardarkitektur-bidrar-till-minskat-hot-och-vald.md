---
content_type: article
title: Bra vårdarkitektur bidrar till minskat hot och våld
original_id: 15911
slug: bra-vardarkitektur-bidrar-till-minskat-hot-och-vald

---

På Psykiatri Östra i Göteborg har en genomtänkt vårdarkitektur, i samspel med personalens bemötande, lett till mindre aggressivitet och våld.

De oändligt långa korridorerna, fyrbäddssalarna och de trånga rökrummen med nikotingula väggar och slitna möbler på Lillhagens Sjukhus, känns långt borta. Att kliva in genom dörren på avdelning 363 på Östra Sjukhuset är mer som att komma till en ombonad spa-anläggning.

I köket håller en av patienterna på att koka kaffe. På bänken i ljusrummet med ljusinsläpp från taket, sitter två killar och diskuterar, omgivna av ett hav av gröna växter. En annan patient kommer ut från sitt enkelrum med egen toalett och utsikt över trädgården.

Även om det är en för Göteborg typiskt mulen dag, så flödar ljuset in genom fönstren, som går från golv till tak med utsikt över den stora kringbyggda trädgården. Här växer både bambu, vin och persikor.

På traditionella sjukhus som Lillhagen måste personalen följa med de tvångsvårdade patienterna ut, liksom de som vårdas enligt Hälso och sjukvårdslagen. Det begränsade patienternas rörelsefrihet avsevärt på Lillhagen. Men här kan patienterna bara öppna någon av alla dörrar och kliva ut när de har lust. En annan fördel med trädgården är att man slipper de konflikter som ofta kunde uppstå runt rökningen.

Östra Sjukhusets psykiatribyggnad invigdes hösten 2006. Personalen var djupt involverad i utformningen av lokalen. Här finns så gott som alla de miljömässiga faktorer som man tror minskar patienternas stress och därmed deras aggressivitet.

En forskarsstudie visar också att minskade antalet bältesläggningar minskade med 44 procent och tvångsinjektioner med 21 procent, i den nya byggnaden jämfört med den gamla. Forskarna studerade dessutom ett orenoverat kontrollsjukhus. Där ökade antalet patienter som lades i bälte med 55 procent.

### Ljuddämpande golv och lugnande väggar

Vårdenhetschefen Diana Sewerin, visar mig stolt runt på avdelningen tillsammans med Vårdförbundets huvudskyddsombud Katarina Kullenberg Åke. Här finns plats för 14 patienter. Eftersom de bor på enkelrum är det i princip omöjligt att ha överbeläggningar. Fler patienter får helt enkelt inte plats.

Trägolven dämpar ljudet och de tegelröda och milt gröna väggarna gör atmosfären lugn och trygg.

– Det var ett stort lyft både för patienter och personal att få flytta hit från Lillhagen, säger Katarina. Där fanns det en kultur som gjorde att en hotfull eller aggressiv patient oftare hamnade i bälte eller blev tvångsinjicerad. Idag försöker personalen bemöta patienterna på ett bättre sätt genom att prata med dem innan man tar till tvångsåtgärder.

Nyligen har man omorganiserat psykiatrin i Göteborg och flyttat runt patienterna beroende på vilken patientkategori de tillhör. Man har också dragit ner på personal och rapporteringen om hot och våld har ökat. Personalen hinner inte alltid sätta sig ner och prata med patienterna. Flera avdelningar saknar dessutom sjuksköterskor som är specialistutbildade i psykiatri.

– Oavsett hur fin miljön är, så måste vi förstås ha kompetent personal och förutsättningar att bemöta patienterna på ett professionellt sätt, säger Katarina.

> Ett stort lyft för både patienter och personal

### Lättare bemöta bra i god miljö

Diana Sewerin, håller med om att bemötandet är minst lika viktigt som en funktionell arkitektur. Men det är lättare för personalen att bemöta patienterna på ett bra sätt i en god miljö, tror hon. Hon berättar att såväl patienter och anhöriga som personal, som kommer till avdelningen, blir positivt överraskade av den hemlika miljön. Hon märker att vårdpersonal gärna vill komma hit och jobba.

Diana började arbeta på Lillhagen som mentalskötare 1968, när det fanns flera kronikeravdelningar.

– Jag var med på den tiden när vi hade klänningar och förkläden. Som ny fick man vara med om rätt mycket tråkiga saker.

Som enhetschef drivs Diana idag av att hela tiden åstadkomma en bättre psykiatri, med en god arbetsmiljö där både personal och patienter trivs och blir bekräftade. Just nu jobbar hon och kuratorn med ett sömnprojekt för att hjälpa patienterna till en bättre sömn. Ljusterapi och inget kaffe efter fyra är två av åtgärderna.

Det är svårt att rekrytera personal till psykiatrin, men Diana har aldrig tröttnat på sitt jobb. Att få arbeta i en så här fin arbetsmiljö gör förstås sitt till. Hon får ofta frågan, hur hon kan jobba i psykiatrin. Då brukar hon bjuda in dem till avdelningen, så att de får se hur det är med egna ögon.

– Det finns många fördomar om psykiatrin och psykiska sjukdomar. Men vem som helst kan hamna här!

