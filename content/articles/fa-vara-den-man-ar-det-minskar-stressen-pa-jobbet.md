---
content_type: article
title: Få vara den man är – det minskar stressen på jobbet
original_id: 15851
slug: fa-vara-den-man-ar-det-minskar-stressen-pa-jobbet

---

Göteborgs Stads HBTQ-råd lyfter fram Grynings akuta skyddsboende som ett konkret exempel på god arbetsmiljö. “Vi visar tydligt att vi respekterar varandra, oavsett hur lika eller olika vi är”, säger Anna som arbetar där.

Göteborgs Stads HBTQ-råd har funnits sedan slutet av 2013 och bevakar homo-, bi-, trans- och queerpersoners mänskliga rättigheter och situation. Och rådet har alltså uppmärksammat Grynings akuta skyddsboende för unga utsatta för hedersrelaterat förtryck (se faktaruta) för deras goda arbetsmiljö, kopplat till hbtq-frågorna.

– Vi har ett öppet klimat i personalgruppen, vi har ett levande och ständigt pågående samtal med varandra om våra egna normer och värderingar, säger skyddspedagogen Anna, som av säkerhetsskäl inte kan lämna ut sitt efternamn. 

Som skyddspedagog arbetar hon med säkerhetsfrågor för boendets klienter, har samtal med dem om deras livssituation och ger stöd. Hon deltar också i olika aktiviteter för klienterna som till exempel matlagning.

**Det är en sak att ha som mål att respektera varandras olikheter och en annan att faktiskt göra det. Hur gör ni för att kunna lyckas med det på er arbetsplats?**

– Det är viktigt att släppa fokus på den som man tycker avviker och se på sig själv istället. “Vem är jag i mötet med en annan människa? Hur använder jag min makt? Och vad innebär det för dem som jag möter?” Det är användbara frågor som vi ställer här och diskuterar med varandra.

> Få koll på normer som styr

Med hjälp av workshops, kunskap om hbtq-frågor och vikten av ett normkritiskt tänkande, har de på Annas arbetsplats kunnat skapa en inkluderande arbetsmiljö med ett öppet samtalsklimat. Arbetsgivaren har också tänkt till vid anställningar för att inte riskera att skapa för homogena arbetsgrupper. Det ser Anna som en betydelsefull framgångsfaktor i sig.

**Om du jämför den här arbetsmiljön med andra som du har jobbat i – vad är den största skillnaden?**

– På alla mina tidigare arbetsplatser har man utgått ifrån att alla lever efter en heteronorm som innebär att det bara finns två kön, man och kvinna och att de är varandras motsatser. Här får vi vara olika individer utan att behöva få en etikett, säger hon.

– Det handlar om att få vara den man är i sin professionella roll. Det tycker jag minskar stress och skapar ett kreativt och tryggt arbetsklimat.

Det hjälper också arbetsgruppen i mötet med barn och unga vuxna, menar hon. De kommer hit med olika värderingar och åsikter i en utsatt situation. Ibland rackar en del ner på varandra och de som jobbar här, till exempel på olika sätt att klä sig. “Du ser ju ut som en kille”, kan någon ropa i nedsättande ton.

– Då gäller det att med en gång kunna stoppa det, och prata öppet om ideal och vilka normer det är som styr. Varför har man på sig vissa kläder? Och vem har rätt att besluta om hur du ska se ut och leva? Genom vårt sätt att själva vara kan vi bli trovärdiga och nå fram, konstaterar Anna.

– Våra klienter bryter själva mot normer. Då behöver vi som arbetar här kunna ta tillvara på deras erfarenheter av att göra det, istället för att fokusera på personer som avviker.

_Fotnot_: Göteborg blev 2014 utsedd till landets bästa kommun för hbtq-personer, i en undersökning gjord av Sveriges Kommuner och Landsting, SKL, tillsammans med Riksförbundet för homosexuellas, bisexuellas, transpersoners och queeras rättigheter, RFSL (tidigare stod förkortningen för Riksförbundet för sexuellt likaberättigande).

