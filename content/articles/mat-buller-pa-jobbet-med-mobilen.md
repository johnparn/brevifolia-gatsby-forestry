---
content_type: article
title: Mät buller på jobbet med mobilen
original_id: 15899
slug: mat-buller-pa-jobbet-med-mobilen

---

Samtalande kollegor, plingande elektronik och bullrande maskiner – det är lätt att bli störd av alla ljud på jobbet. Nu kan du enkelt mäta ljudnivån på din arbetsplats med Arbetsmiljöverkets uppdaterade bullerapp och spara mätresultaten direkt i appen.

– När de smarta telefonerna kom märkte vi att det dök upp olika decibelmätar-appar. Vi tänkte att i Sverige är det vi som äger frågan om buller i arbetslivet, så vi tog fram en egen app, säger Magnus Moström, redaktör för digitala kanaler på Arbetsmiljöverkets kommunikationsavdelning.

– Nu släpper vi en uppdaterad version, med ny design och ett nytt steg för steg-förfarande i navigeringen. Framför allt mäter appen nu mer exakt. Vill man göra professionella mätningar gäller fortfarande att man ska använda en riktig decibelmätare.

Bullerappen är enkel att använda. Ett tryck på den gröna knappen med texten “Starta mätning” och decibelmätaren går igång. En färgstapel visar i realtid hur hög ljudnivån är där man befinner sig. Från grönt, via orange, till rött. Mätarens decibelskala går från “Tyst sovrum” på 20 decibel till “Smärtgräns” på 120 decibel. Däremellan hittar man “Bibliotek”, “Normalt samtal”, “Vanlig trafik” och “Motorsåg”.

![Magnus Moström](https://www.suntarbetsliv.se/wp-content/uploads/2016/04/magnus_mostrom_160x180ab-1.jpg "Magnus Moström")– När man trycker på knappen “Stoppa mätning” kommer man direkt till en vy där man kan välja att dela mätningen via sociala medier som Facebook och Twitter eller via mejlen. Vi tänker att det kan vara bra att man kan dela sin mätning via mejl för att sedan ha som underlag för vidare diskussioner med sin arbetsgivare, säger Magnus Moström.

– Sedan kan man spara mätresultatet, det är nytt för den här versionen av appen. Och då kan man namnge mätningen, vilket kan vara bra till exempel om man gör flera mätningar under en skyddsrond. Dessutom sparas automatiskt datum och klockslag, så att det inte i efterhand går att förvanska uppgifter om när en mätning är gjord.

### Från Falun till Bilbao

Arbetsmiljöverkets bullerapp är utvecklad i samarbete med IT-företaget Valtech och den första versionen släpptes 2011. Den blev snabbt populär och seglade upp på Appstores topplista över mest nedladdade appar. Idag har appen laddats ner närmare 500 000 gånger.

– Förra året tittade jag på en tv-sändning från skid-VM i Falun. Plötsligt såg jag att en SVT-reporter höll upp sin telefon för att mäta ljudet i den så kallade Mördarbacken. Så han visade upp vår app för hela svenska folket när han ville visa hur mycket de svenska fansen lät när de hejade på Charlotte Kalla, säger Magnus Moström.

> ett gott exempel på ett arbetsmiljöverktyg som kan vara till hjälp för arbetsgivare

Bullerappen har väckt uppmärksamhet också utanför landets gränser. I fjol bjöds Arbetsmiljöverket in av det europeiska arbetsmiljönätverket OSHA, Occupational Safety and Health Association, för att presentera appen på en konferens i Spanien.

– I juni 2015 var jag och min kollega Stefan Nygård på konferensen i Bilbao och berättade om appen. Där lyftes den fram som ett gott exempel på ett arbetsmiljöverktyg som kan vara till hjälp för arbetsgivare.

– Jag kan tänka mig att både arbetsgivare och skyddsombud kan ha användning av appen när de går skyddsrond tillsammans. Har de fått klagomål på att det är bullrigt eller slamrigt kan de mäta ljudnivån direkt på plats. Men en inspektör från Arbetsmiljöverket som använder appen vid sina inspektioner brukar trycka på att vill man göra en professionell bedömning så ska man kontakta företagshälsovården, säger Magnus Moström.

### Nya telefonmodeller kräver justering av appen

Bengt Johansson arbetade tidigare som ingenjör och avdelningsdirektör på Arbetsmiljöverket. Idag är han pensionär och håller buller och vibrations-utbildningar för nyanställda på verket. Han är också med och gör de tekniska justeringarna varje gång det är dags att uppdatera bullerappen.

![Bengt Eriksson](https://www.suntarbetsliv.se/wp-content/uploads/2016/04/bengt_eriksson_160x180ab-1.jpg "Bengt Eriksson")– Vi gör en kalibrering, en jämförande mätning mellan en bullermätare med hög precision och telefonerna. Då gäller det att ställa in appen så att de olika telefonerna kan mäta ljud med ett resultat som ligger så nära bullermätaren som möjligt, säger Bengt Johansson.

– Det här måste man göra för varje telefonmodell, både av Iphone- och android-typ. Den här gången kalibrerade vi appen för 17 nya telefoner.

Så skapar du en bra ljudmiljö på din arbetsplats
------------------------------------------------

Vi frågade Bengt Johansson vad man kan göra för att få till en bra ljudmiljö på jobbet. Här är hans tips.

**Arbete utomhus:**  
– För arbete i parker eller med snöröjning har det mycket att göra med vilken utrustning man väljer. Många gånger arbetar man med handhållna maskiner eller kör maskiner som gräsklippare. Då handlar det om att titta på ljudnivåer och ställa krav när man köper in maskinerna.

– Det är också en fråga om exponeringstid. Om det gäller hörselskadande buller kan man ha arbetsrotation så att man inte jobbar med höga ljudnivåer under längre tid. Självklart ska man också ha lämpliga hörselskydd.

**I skola och förskola:**  
– Här är det viktigt att välja stolar, bord och lärandeutrustning som ger så lite buller som möjligt. Detsamma gäller leksaker i förskolan. Lokalerna bör ha tillräcklig ljudabsorption för att begränsa efterklangstiden och för att ljud inte ska förstärkas när det reflekteras i tak och på väggar.

– I förskolan kan man utsättas för speciellt höga ljudnivåer när man lyfter upp ett barn som skriker. Då kan det vara praktiskt att använda bygelproppar, som man kan ha hängande runt halsen och sätta i öronen vid de tillfällena. I både förskola och skola är pedagogiken viktig för att barn inte ska generera för mycket ljud.

**I kontorsmiljö:**  
– I kontorslandskap kan man dämpa ljud med skärmar mellan skrivborden och med ljudabsorbenter på väggar och i tak. Det är svårt att sätta upp värden för när man blir störd av ljud i kontorslandskap. Speciellt när det gäller tal, det behöver inte vara särskilt högt tal för att man ska bli störd.

– Blir man störd av ljud i kontorsmiljö måste man lyfta frågan till chefen, till ledningen. Arbetsgivaren ska alltid göra en riskbedömning på arbetsplatsen, särskilt när man organiserar om en verksamhet. Då bör man ta individuella hänsyn när det gäller placeringen av personer som blir mer störda och se över möjligheten att jobba i tysta rum, säger Bengt Johansson.

