---
content_type: article
title: Fyra sätt att främja återhämtning
original_id: 41183
slug: fyra-satt-att-framja-aterhamtning

---

Det går att skapa en arbetsmiljö som minskar risken för att medarbetarna ska drabbas av utmattningssyndrom. En del insatser är enkla att genomföra.

Att jobba systematiskt med arbetsmiljön lägger grunden till ett hållbart arbetsliv, och det finns flera enkla förändringar som en organisation kan göra för att förebygga utmattning. En del medarbetare är robusta och klarar nästan vilka motgångar som helst, medan andra är mer sårbara.

[![](https://www.suntarbetsliv.se/wp-content/uploads/2019/09/200x220-framja-aterhamtning-kajsa-bergwall-foto-privat.jpg)](https://www.suntarbetsliv.se/wp-content/uploads/2019/09/200x220-framja-aterhamtning-kajsa-bergwall-foto-privat.jpg)– Ge möjlighet till återhämtning. På arbetsplatser där många blir utmattade finns det inte möjlighet till återhämtning och inte heller en kultur som främjar återhämtning.

Det sa psykologen Kajsa Bergwall när hon talade på Hjärnhälsa, en konferens om hjärnstress, utmattning och psykisk ohälsa.

### Vem trivs bäst i öppna landskap?

Möbleringen kan spela roll för mängden belastning som medarbetare är med om på jobbet. Individer är dessutom olika och påverkas till exempel på olika sätt av att arbeta i öppet kontorslandskap. Forskning visar att en sådan miljö kan innebära en påfrestning för hjärnan, enligt Kajsa Bergwall som har arbetat med behandling och rehabilitering av stress och utmattningssyndrom på Stressmottagningen i Stockholm.

En person som är trevlig, lätt att fråga om saker och som många gillar att prata med hamnar lätt i läget att många stannar till och snackar lite. Men till slut kan det bli så att arbetskamraten börjar komma in till jobbet redan tidigt för att hinna göra saker utan att bli störd. Huvudvärken kan börja knacka på. Det är varningssignaler, menar Kajsa Bergwall.

För andra kan koncentrationen bli lidande i en miljö med många intryck som distraherar.

– Erbjud möjlighet till eget rum till dem som mår bättre av det.

Ytterligare en enkel sak som främjar återhämtning är att se till att arbetsplatsen har ett vilrum. Det behöver alla arbetsplatser, påpekade hon.

Kanske finns redan ett vilrum på er arbetsplats? Ta då en titt, hur ser det ut därinne?

– Om arbetsplatsen redan har ett vilrum så ska det inte vara en lagerlokal. Alla saker som man inte behöver just nu, ska inte stå där. Vilrummet ska vara ett ställe där jag faktiskt kan vila.

### Jobba med kulturen

Man kan också behöva arbeta med kulturen på arbetsplatsen för att skapa välbehövliga andrum under arbetsdagen. Lunchen är ett viktigt sådant tillfälle, men den ägnas ofta åt arbete på olika sätt.

– Gå inte på arbetsluncher.

Hon tycker att den som jobbar på lunchen ska få en friskvårdstimme efteråt.

Möteskulturen har också förbättringspotential på många arbetsplatser.

– Boka inte in möten direkt efter varandra. Hur ska man hinna förflytta sig från det ena rummet till det andra, ha med anteckningar, gå på toa och hämta en kaffe om man inte har någon tid mellan mötena?

**Läs gärna även artikeln [När kollegan blir utmattad](https://www.suntarbetsliv.se/artiklar/organisatorisk-och-social-arbetsmiljo/nar-kollegan-blir-utmattad/). I den finns fler tips från Kajsa Bergwall.**

