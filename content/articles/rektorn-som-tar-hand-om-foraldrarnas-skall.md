---
content_type: article
title: Rektorn som tar hand om föräldrarnas skäll
original_id: 27192
slug: rektorn-som-tar-hand-om-foraldrarnas-skall

---

Till personalen accepterar vi enbart hövliga samtal. Det är skolledaren Mikael Lindbergs budskap till elevernas föräldrar. Den som är arg och behöver skälla på någon får ringa till rektorn. Samtal och mejl kan annars bli ett arbetsmiljöproblem för pedagogerna.

Engagerade vårdnadshavare är en tillgång för skolan, anser Mikael Lindberg, rektor för Storkyrkoskolan och Björngårdsskolan i Stockholms innerstad. Han är glad att många föräldrar ställer höga krav på den undervisning och omsorg som deras barn får. Men ibland blir föräldraengagemanget ett arbetsmiljöproblem för lärare och andra som arbetar i skolan. Så var det då han tillträdde som områdesrektor förra året. Det ville han som chef hantera.

– Vissa föräldrar satt trötta och frustrerade vid datorn vid nio, tio på kvällen och skickade arga mejl. Ett sådant mejl förstör ofta hela dagen för den som läser det morgonen efter, säger Mikael Lindberg.

En del medarbetare kan känna sig nedstämda länge över en hård ton.

### Tydliga förväntningar

När han tillträdde som rektor började han med att muntligt informera vårdnadshavarna om skolans förväntningar. Skolledningen och lärarna arbetade sedan vidare med att ta fram ett så kallat förväntansdokument. Syftet är att förtydliga vårdnadshavarnas ansvar och ge tydlig information om vad skolan förväntar sig av dem. Till exempel att de ska se till att barnen kommer i tid till skolan och har ätit frukost före skoldagen. Man ber också föräldrar att inte tala illa om skolan inför barnen. Och de förväntas även tänka på hur de framför sina synpunkter.

– De har all rätt att kritisera, men vi vill att det ska vara en vänlig och konstruktiv ton. Om vårdnadshavare inte klarar av att hålla det, så får de prata med mig i stället. Jag kan inte som ansvarig acceptera att man är otrevlig mot min personal, säger Mikael Lindberg.

### Minskade stressen för lärarna

Det har hänt att han fått sitta ned med upprörda föräldrar, som hotat med anmälan till polisen eller Skolinspektionen för någon småsak, som att barnets galonbyxor har försvunnit, beskriver han. Men i de flesta fall har föräldrarna inte insett hur tonen i deras mejl och samtal kan påverka lärare och fritidshemspersonal.

– Reaktionen blir nästan alltid: Oj, förlåt, det var inte meningen.

Hans bild är att medarbetarna – tack vare tydligheten – nu känner sig mindre pressade av kommunikationen med vårdnadshavare.

– Det har varit väldigt lyckat. De arga mejlen och samtalen har minskat radikalt på båda skolorna, säger Mikael Lindberg.

