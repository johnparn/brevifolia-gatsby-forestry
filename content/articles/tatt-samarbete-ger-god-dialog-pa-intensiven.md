---
content_type: article
title: Tätt samarbete ger god dialog på intensiven
original_id: 15625
slug: tatt-samarbete-ger-god-dialog-pa-intensiven

---

Ett tillåtande klimat, öppenhet och ödmjukhet, ett nära samarbete som skapar gemenskap. Det är grunden för bra kommunikation och trivsel på intensiven i Borås.

Den här veckan är det mycket att göra på intensivvårdsavdelningen på Södra Älvsborgs Sjukhus i Borås. Nya patienter har plötsligt kommit in och extra personal måste ringas in. Det råder ett fokuserat arbetsintensivt lugn och förmiddagens personal har just lämnat över till sina kollegor.

Trots att det här är en plats där döden hela tiden finns närvarande, så skrattas det ofta. Eller kanske just därför. En intensivvårdsavdelning kräver mycket resurser. På varje sal med en eller två patienter måste det hela tiden finnas personal.

– Vi är privilegierade eftersom vi inte kan drabbas av neddragningar på samma sätt som en vanlig vårdavdelning. Det bidrar till den goda kommunikationen, säger Maria Nilsson, vårdenhetschef på intensivvårdsavdelningen.

### Alla måste hjälpas åt

Maria beskriver klimatet på avdelningen som tillåtande. Eftersom arbetsfältet är brett med allt från barn som drabbats av akuta sjukdomar till äldre med kroniska sjukdomar, kan ingen vara expert på alla områden. Det skapar en ödmjukhet, tror Maria.

– Vi jobbar tätt ihop i team och är väldigt beroende av varandra. Ingen kan köra sitt eget race.

Om du jobbar tillsammans med någon på en sal kan du inte ens gå och kissa utan att tala om att du går. Dessutom hanterar vi mediciner som kan vara dödliga i felaktiga doser. Det kräver en tydlig kommunikation.

De anställda på en intensivvårdsavdelning ställs ofta inför svåra situationer. En ung människa dör och de anhöriga befinner sig i kris.

– Då har vi väldigt god nytta av varandra och vi bygger upp en känsla av gemenskap.

### Stöttar varandra i svackor

På intensivvårdsavdelningen finns det en öppenhet för att prata om och hantera det som är jobbigt i livet, menar Maria.

– Alla drabbas vi av svackor i livet. Man får lov att säga att idag mår jag dåligt. Om någon har sjuka anhöriga eller ligger i skilsmässa brukar arbetskamraterna se till att hon får lite lättare arbetsuppgifter, till exempel jobba på uppvakningsavdelningen där patienterna är friskare.

Själv tycker Maria att konflikter är obehagliga. Därför gör hon allt för att förebygga dem så långt det är möjligt genom att vara tydlig med vad hon förväntar sig. Det kan handla om sjuksköterskestuderande som vikarierar som undersköterskor och som kanske hellre vill ägna sig åt de mer avancerade sjuksköterskeuppgifterna.

– Om jag har varit tydlig med vilka arbetsuppgifter som ingår, så är det mycket lättare att prata med personen om de skulle tappa fokus på det de ska göra.

> Vi har verkligen öppnat oss för varandra

### Dialogträning satte spår

2009 deltog intensivvårdsavdelningen i en studie ett dialogträningsprojekt som leddes av avdelningen för arbets- och miljömedicin vid Göteborgs universitet i samarbete med Institutet för stressmedicin. I studien ingick tio sjukhus i Västra Götalandsregionen, där arbetsgrupper fick samtala utifrån olika teman under handledning.

Även om träningen inte medförde någon revolutionerande skillnad så tycker Maria att den satte spår som lever kvar. Ett exempel är insikten om hur lätt det är att med några få ord stärka en medarbetare. En enkel följdfråga kan räcka för att undvika missförstånd.

Fortfarande är det dock lite tyst på arbetsplatsträffarna ibland, tycker Maria.

– Som chef är det svårt att ha en levande dialog när man tvingas gissa vad medarbetarna tänker och tycker. Vi kan ju inte ändra allt, så fort en person tycker något, men ibland känns det som att man helst borde vara tankeläsare.

Om en medarbetare kommer till Maria för att ta upp problem i kommunikationen med en kollega så frågar Maria alltid om hon har pratat med personen i fråga. Hon kan också följa med för att prata med kollegan.

### Alla har ansvar för fungerande dialog

Maria inser att hon har ett stort ansvar för att kommunikationen på avdelningen ska fungera.

– Det gäller att öppna upp för en dialog. Samtidigt ligger det ett stort ansvar hos varje individ att ta upp problem, istället för att hålla tyst och fortsätta vara missnöjd. Det ansvaret tycker jag att våra medarbetare axlar väldigt bra.

Som chef är Maria medveten om att allt inte når hennes öron och att hennes närvaro kan påverka diskussionerna i fikarummet.

– Jag har ju svårt att förstå att någon kan vara rädd för mig, men jag kan inte bortse från att jag har en speciell position som chef.

Maria delar sitt ledarskap med en kollega som också är sjuksköterska.

– Det innebär en stor trygghet och bidrar till en god kommunikation på avdelningen. Jag kan bolla frågor med henne. Vi avlastar varandra och delar glädje och sorg.

### Många kollegor ger variation

Elisabeth Lövgen har varit arbetat som IVA-sjuksköterska på avdelningen i 30 år. Hon har bytt både chefer och arbetskamrater ett antal gånger, men tycker att den goda stämningen har bestått genom åren.

Hon tror att en del av förklaringen till den goda dialogen beror på att det är en stor avdelning med 96 anställda.

– Om jag inte går så bra ihop med någon, gör det inte så mycket eftersom vi jobbar så sällan ihop. Är det något allvarligt måste man förstås ta itu med det, men vi sliter och nöter inte på varandra som på en arbetsplats med färre anställda.

Under flera år har Elisabeth deltagit i en handledningsgrupp. Gruppen på åtta personer brukar träffas under en och en halv timma, fyra-fem gånger per termin under ledning av en lärare från Vårdhögskolan som själv har arbetat med intensivvård. Här får Elisabeth och hennes kollegor en möjlighet att prata ut på ett strukturerat sätt om vad de tänker och känner inför olika situationer i arbetet.

– Där kan vi ta upp frågor om rör liv och död. Vi har verkligen öppnat oss för varandra och jag vet mycket om de som ingår i samma grupp som jag. Det skapar sammanhållning.

### Svårare med dialog mellan yrkesgrupper

När dialogen inte fungerar handlar det ofta om mötet mellan olika yrkesgrupper, menar Elisabeth.

– Ibland lägger en läkare upp en behandling för en patient, nästa dag kan en annan läkare ändra behandlingen och då står vi där som levande frågetecken. Då kan man fundera över hur dialogen fungerar mellan läkarna och hur de kommunicerar med oss.

Fnurror på tråden kan också uppstå när en läkare från ett annat land, som är van vid en mer hierarkisk sjukvård, ska kommunicera med självständiga svenska sjuksköterskor som är vana att ifrågasätta.

Med sina egna två chefer tycker Elisabeth att det är lätt att föra en dialog. Bägge har varit hennes kollegor innan de blev chefer. Det gör att de vet vad jobbet går ut på. Och de har sitt kontor på avdelningen och är lätta att få tag på när det behövs.

### Skratt och allvar i fikarummet

Det är dags för fikarast och från personalrummet hörs många skratt. Fikarummet fyller en viktig funktion, både för att få en möjlighet att prata av sig när något jobbigt hänt, dels för att prata om helt vardagliga saker som middagsmat och semesterresor.

– Vi har ju tystnadsplikt och kan inte prata när vi kommer hem och inne på en sal med en patient kan vi ju inte heller prata om vad som helst. Om jag har varit med om något jobbigt tillsammans med en arbetskamrat, så går vi inte oberörda därifrån. Kanske leder det till att vi får en djupare relation än om vi suttit vid var sitt skrivbord och jobbat med administrativa arbetsuppgifter, säger Elisabeth.

