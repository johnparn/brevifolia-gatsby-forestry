---
content_type: article
title: Raka besked från chefen lindrade oro för radon
original_id: 15870
slug: raka-besked-fran-chefen-lindrade-oro-for-radon

---

Ett bokmagasin som var stängt för att radonhalterna var höga och en ökande oro hos personalen. Martin Hafström fick både ett fysiskt och ett psykosocialt arbetsmiljöproblem att ta itu med när han började som chef på Stockholms stadsbibliotek.

Våren 2012 stängde Stockholms stadsbibliotek sitt bokmagasin på grund av höga radonhalter.

– Det första jag gjorde när jag hade satt mig in i radonfrågan var att meddela bibliotekets medarbetare att vi inte skulle öppna bokmagasinet igen förrän vi hade fått ner de höga radonhalterna, säger Martin Hafström.

Han är gammal långdistanslöpare på elitnivå och har ett par decenniers erfarenhet av chefsuppdrag i biblioteksvärlden. När Martin Hafström i juni 2014 började som områdeschef på stadsbiblioteket var han redan chef för fyra bibliotek i Stockholm. Förutom Medborgarplatsens bibliotek och filialerna i Björkhagen, Bagarmossen och Skarpnäck skulle han nu leda arbetet på ytterligare ett bibliotek med 90 anställda och ett svårlöst arbetsmiljöproblem.

> Ju mer man kommunicerar desto bättre

– Då var läget på stadsbiblioteket ganska bekymmersamt. I närmare två år hade fastighetskontoret försökt sänka radonhalterna med olika ventilationsåtgärder utan att lyckas, så det fanns en uppgivenhet bland medarbetarna. Många var oroliga och undrade nog om det någonsin skulle lösa sig, säger Martin Hafström.

– Radonet var ett fysiskt arbetsmiljöproblem som vår hyresvärd fastighetskontoret försökte lösa tillsammans med olika radonkonsulter. Men det vi på biblioteket behövde jobba med var den psykosociala miljön.

### Ett lägre gränsvärde och trygghetsmätningar

Martin Hafström fick en genomgång med sin företrädare av turerna kring radonet i bibliotekets bokmagasin. Han läste den dokumentation som fanns om saneringsförsöken och tog del av Arbetsmiljöverkets rekommendationer för arbete i miljöer med höga radonhalter. Gränsvärdet för radon på arbetsplatser under jord visade sig vara på 400 becquerel.

– Rekommendationen vi fick var rätt invecklad och tog upp sådant som om man är eller har varit rökare och om man har bott i ett så kallat radonhus. Man räknar också på hur länge den anställde exponeras för radonet vid varje arbetstillfälle, säger Martin Hafström.

– Det blev för invecklat rent pedagogiskt att förklara de här skillnaderna för en personalgrupp på 90 personer. Istället bestämde vi i ledningen och våra skyddsombud att vi inte skulle acceptera något annat än det lägre gränsvärde på 200 becquerel som gäller i bostadshus.

Personalen på biblioteket kände en oro över att riskerna med radon ökar för den som röker eller har bott i ett hus med höga radonhalter. Många av de anställda hade arbetat länge på biblioteket och vissa av dem hade vistats mer i magasinet än andra. Men oron gällde inte bara radonhalterna i källaren.

– Det fanns också en oro för om det läckte upp radon i bibliotekets allmänna utrymmen på bottenvåningen, som det hade gjort 2012 när de höga halterna upptäcktes. Vi gjorde så kallade trygghetsmätningar i sådana utrymmen också och jag var noga med att kommunicera resultaten till personalen, säger Martin Hafström.

– Men jag uppfattade det ibland som att inte alla medarbetare kände sig fullt trygga med den information de fick. Radon skiljer sig ju från vanliga fysiska arbetsmiljöproblem som höj- och sänkbara skrivbord eftersom det inte går att ta på. Därför blir det svårare att lösa och skapar oro.

### Systematiskt arbetsmiljöarbete och vikten av att kommunicera

Våren 2015 visade fastighetskontorets mätningar att den senaste i raden av radonkonsulter hade lyckats sänka radonhalterna i stadsbibliotekets bokmagasin. Ända sedan de höga halterna upptäcktes hade de varit en stående punkt i bibliotekets systematiska arbetsmiljöarbete. En gång i månaden träffades en arbetsmiljögrupp bestående av chefer och skyddsombud. Varje enhetschef informerade sedan medarbetarna om utvecklingen i radonfrågan på arbetsplatsträffar.

**Vad bör man som chef tänka på när oro uppstår hos medarbetarna och det kan finnas risk för ryktesspridning?**

– Öppenhet, transparens och kommunikation är det viktigaste. Man ska inte linda in informationen, utan vara öppen och rak och kommunicera det man vet. Om man inte vet så ska man säga det, säger Martin Hafström.

– Ju mer man kommunicerar desto bättre. Man kan tycka att man har informerat sina medarbetare om en viss sak, men alla kanske inte har tagit till sig informationen. Då får man säga det man vill ha sagt en gång till.

**Vad har du lärt dig av tiden med radonsanering?**

– Tålamod och vikten av att kommunicera. Den här tiden med radonsaneringen var en kollektiv process där jag mer och mer insåg hur viktig kommunikationen är på alla nivåer i en organisation. Jag arbetade nära de fyra enhetscheferna och skyddsombuden och var hela tiden angelägen om att de skulle vara överens i radonfrågan, säger Martin Hafström.

– När det i maj 2015 visade sig att radonfrågan var löst så fanns det fortfarande en oro hos de anställda på biblioteket. Jag och Maria Bylund, vårt skyddsombud, skrev ett detaljerat informationsblad som vi skickade ut till alla medarbetare, men ändå fanns det frågor kvar som de ville ha svar på. Så att informera, informera, informera – det är något som jag har lärt mig av den här tiden.

**Har du någon uppfattning om hur de anställda förhåller sig till radonfrågan nu?**

– Ja, min uppfattning nu är att det inte finns någon oro för radonet, men att medarbetarna däremot är angelägna om att det ska göras kontrollmätningar över tid så att vi kan se att de låga värdena håller i sig.

**Vilka är dina råd till chefer som ställs inför fysiska eller psykosociala arbetsmiljöproblem?**

– Min erfarenhet som chef rent generellt är att psykosociala arbetsmiljöproblem är betydligt svårare att tackla. Fysiska arbetsmiljöproblem går oftast att lösa genom att köpa något hjälpmedel eller justera något handgripligt, säger Martin Hafström.

– Psykosociala problem är svårare, de rör människans inre på ett annat sätt. Och ofta finns det inslag som ligger utanför själva jobbet som påverkar hur man mår.

Tre saker du som chef bör tänka på när oro uppstår hos medarbetarna
-------------------------------------------------------------------

• Öppenhet – berätta vad du vet, och vad du inte vet.  
• Transparens – var rak och linda inte in informationen.  
• Kommunikation – ju mer du kommunicerar desto bättre.

_Källa: Martin Hafström, områdeschef för Stockholms stadsbibliotek._

