---
content_type: article
date: 2017-05-16T08:27:44
title: 'Stå upp på jobbet!'
original_id: 25496
slug: sta-upp-pa-jobbet
image: "../images/2000x1000-barbro-tonvikaskmark-tabita-ruthstrom.jpg"
image_caption: 'På anhörigcentrum i Uppsala satsar man mycket på friskvård. Vi stöttar varandra, säger chefen Barbro Tönvik Askmark, till vänster på bilden. Här tillsammans med administratören Tabita Ruthström. '
author: Birgita Klepke
friskfaktorer: ''
activity: ''
articles_teasers_2: []
article-teasers-list: []

---

Barbro Tönvik Askmark trampar metodiskt på sin skrivbordscykel medan hon pratar i telefon. I rummet intill balanserar Tabita Ruthström på en nyköpt ståplatta. På Anhörigcentrum i Uppsala växlar medarbetarna mellan att sitta, stå och röra sig. Målet är att må bättre och orka mer.

Att satsa på friskvård var självklart för Barbro Tönvik Askmark när hon för drygt tre år började som chef på Anhörigcentrum i Uppsala.

– Vårt uppdrag är att jobba förebyggande och med ett friskvårdsperspektiv. Många av dem vi träffar lever med svåra problem och ständig stress. För att kunna stötta dem måste vi först ta hand om varandra för att orka, säger hon.

Uppsala kommuns Anhörigcentrum erbjuder stöd åt personer som vårdar eller stöttar en närstående. Verksamheten är frivillig och flexibel; telefonsamtal eller besök, samtal i grupp eller enskilt, föreläsningar, yoga, mindfulness, hälsofika med spa, dans eller fågelskådning. Allt är gratis för de anhöriga som vill delta.

De flesta av arbetsplatsens 20 medarbetare rör sig naturligt genom att cykla eller gå till och från jobbet – och sina hembesök.

– Vi jobbar sällan under tidspress och tar gärna bussen om vi inte kan gå eller cykla. Avdelningen har en bil som vi använder när det är nödvändigt, säger Barbro Tönvik Askmark.

För att medarbetarna ska må så bra som möjligt, har hon ändrat på en hel del under sina tre år som chef. Förutom att verksamheten har flyttat till nya ljusa lokaler i centrala Uppsala, har alla arbetsplatser höj- och sänkbara skrivbord och bra arbetsstolar. För att underlätta spontan rörelse är avdelningens enda skrivare strategiskt placerad längst in i lokalen.

### Undvik belastningsskador genom att stå upp

Forskning visar att stå och gå mer ger många goda effekter på hälsan:

*   Genom att stå undviker man de statiska ställningar och små rörelser som ger belastningsskador. Samtidigt gör man automatiskt fler stora rörelser som får igång blodcirkulationen, syresätter blodet och får iväg slaggprodukter.
*   Lågintensiv vardagsrörelse, som att stå och gå, motverkar också ryggproblem och minskar risken för hjärt-kärlsjukdom, diabetes och cancer.
*   Man förbrukar tre gånger så många kalorier i timmen när man står, jämfört med när man sitter.

### Bra hjälpmedel är en smart investering

På anhörigcentrum i Uppsala har man hittills investerat i en kontorscykel plus fyra underlag av två olika modeller; två mjuka ståmattor och två fjädrande ståplattor. Tillsammans kostade hjälpmedlen strax under 8000 kronor.

En kostnad som chefen Barbro Tönvik Askmark betraktar som ”försumbar”:

– Bra hjälpmedel ska bara finnas och jag är tillräckligt gammal för att inte fråga om allt. Så länge vi håller budget är det heller ingen som klagar.

En inställning som uppskattas av skyddsombudet Karin Lundborg från Vision, demensvårdskonsulent.

– Avdelningens fokus på arbetsmiljö och friskvård är bra både för oss som arbetar här och för dem som deltar i verksamheten.

### Ståplatta ger balans och rakare hållning

Tabita Ruthström är administratör och en av dem som tillbringar merparten av sin arbetstid vid skrivbordet. Hon var också en av dem som tyckte det var hårt och obekvämt att stå direkt på golvet och idag provar hon att stå på en fjädrande ståplatta.

– Det känns skönt i ryggen eftersom svikten ger bra balans och rakare hållning. Men det funkar bara att stå någon timme, sedan måste jag sitta en stund eller röra mig för att inte börja hänga på bordet.

### Peppar hellre än tävlar

Barbro Tönvik Askmarks personliga favorit är kontorscykeln som står framför hennes upphöjda skrivbord.

– Tidigare la jag gärna nacken bakåt när jag skrev men genom att sitta på sadeln får jag automatiskt en rakare hållning och känner mig bättre redan efter någon vecka.

Cykeln har flera fiffiga funktioner som kan räkna och mäta det mesta, men på Anhörigcentrum är man inte intresserad av att tävla i friskvård.

– Det viktigaste är att erbjuda möjligheten och att alla gör så gott de kan.

