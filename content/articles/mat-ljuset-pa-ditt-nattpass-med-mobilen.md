---
content_type: article
title: Mät ljuset på ditt nattpass med mobilen
original_id: 15894
slug: mat-ljuset-pa-ditt-nattpass-med-mobilen

---

Rätt typ av belysning kan hjälpa den som arbetar natt att hålla sig vaken på jobbet eller att varva ner efter nattpasset. Forskaren Per Nylén har utvecklat en app som gör att man enkelt kan mäta ljuset i ett rum med sin mobiltelefon.

– Om man jobbar bara någon enstaka natt kan mycket ljus bidra till att man kan hålla sig vaken. Ljuset sänker halten av sömnhormonet melatonin och gör att man kan vara vaken lite längre, säger Per Nylén, docent i industriell arbetsmiljövetenskap på KTH och avdelningsdirektör på Arbetsmiljöverket.

– Den långvariga effekten av att vistas i ljus på natten är att man rubbar dygnsrytmen. Man går från att vara pigg på dagen till ett 24-timmarsmönster där man är pigg på natten. Det skapar ett tillstånd som påminner om jetlag och kroppen får svårt att avgöra om det är dag eller natt.

Per Nylén har utvecklat en app som använder tekniken i mobiltelefonens kamera för att mäta ljus. IT-företaget Knowit har byggt själva appen, som finns att ladda ner på Arbetsmiljöverkets webbplats. Med hjälp av den kan chefer, skyddsombud eller till exempel den som jobbar natt lätt mäta ljusförhållandena på en arbetsplats.

– Appen mäter belysningsstyrka, alltså ljusets luxtal. Den kan också mäta kontrastbalansen mellan två olika ytor. Man vill undvika att ha för stark kontrast mellan en ljusare och en mörkare yta i ett rum eftersom det kan göra att man blir bländad, säger Per Nylén.

– Vår app ger bättre mätvärden än andra ljusappar tack vare att den mäter ljuset på en större yta än den som syns genom kameralinsen. Det enda man behöver göra för att uppnå den här effekten är att placera ett vanligt vitt skrivarpapper framför linsen. Samtidigt ska man vara medveten om att den medarbetare som befinner sig på arbetsplatsen är den bästa ljusmätaren. Upplever han eller hon att ljuset bländar eller att det är för mörkt kan ingen ljusmätare i världen säga att det är fel.

### Skillnaden mellan kallt och varmt ljus

Det är inte bara styrkan på ljuset som gör att vi känner oss mer eller mindre vakna, ljusets färgtemperatur har också betydelse. Vitt ljus påminner om dagsljus, är kallt och gör att vi blir piggare. Gult ljus liknar mer ljuset från en gammaldags glödlampa, är varmt och får oss att slappna av. Läs mer och se bilder på olika färgtemperaturer i vår [artikel om dygnsrytmljus](https://www.suntarbetsliv.se/artiklar/fysisk-arbetsmiljo/har-blir-de-piggare-med-ljus-som-foljer-dygnet/). När man pratar om blått och rött ljus menar man ofta att ett vitt ljus består av fler blå våglängder, medan ett gult ljus har fler röda.

– Vill man vara maximalt pigg under sitt nattpass ska man se till att ha mycket och kallt ljus. Har man nattvak eller liknande arbetspass behöver man kanske inte vara till 100 procent vaken hela tiden. Då kan man ha en varmare belysning, ett glödljus eller ett rödare ljus istället för det kalla blå ljuset, säger Per Nylén.

> Vill man vara maximalt pigg under sitt nattpass ska man se till att ha mycket och kallt ljus

– När man blir äldre behöver man tre, fyra gånger mer ljus för att se bra. Det finns inte någon risk för kronisk ögonskada om man sitter mörkt, men det tar längre tid att läsa och det finns en risk att man läser fel. Jobbar man och läser fel kan det ju hända att man får något fel i produktionen eller att man tar en onödig risk.

Den som jobbar natt kan alltså använda ett vitt ljus för att bli piggare innan och under ett arbetspass. Efter nattpasset gäller motsatsen, då kan ett gult, rödare ljus göra det lättare att varva ner. Den som jobbar på dagen kan naturligtvis också dra nytta av ljusets olika egenskaper. Per Nylén har hittat ytterligare ett användningsområde för kallt och varmt ljus.

– Hemma hos mig har vi två armaturer i badrummet. En med ett väldigt kallt ljus som man kan ha på morgonen och en med ett väldigt varmt ljus som man kan ha på kvällen, berättar han.

– Det här var praktiskt när mina ungar var yngre. Hade de det röda ljuset på när de borstade tänderna på kvällen så kom de till ro och hade lättare att somna.

### Ett ljus som passar dygnsrytmen

Torbjörn Åkerstedt är professor i psykologi vid Karolinska Institutet och har forskat en hel del på stress, sömn och nattarbete.

– Vi har gjort flera studier där vi har monterat in ljus på arbetsplatsen för att pigga upp de anställda. Det fungerar bra, de blir piggare. Ska man få någon effekt ska det vara ljus av dagsljuskaraktär med drag av blått i sig, det har den kraftigast uppiggande effekten, säger han.

– Drar man på ordentligt med ljus är det nästan så att all trötthet försvinner. Ljus fungerar då som en stressor och hjärnan är byggd för att reagera på ljus lite grann som den är för att reagera på ljud. Kraftiga ljud gör att man varvar upp och det gör kraftigt ljus också.

Den som jobbar någon enstaka natt eller nattpass i längre perioder kan alltså ha hjälp av mycket ljus. För den som varvar nattpass med dag- och kvällspass gäller det att hitta ett ljus som passar den dygnsrytm man har.

– Arbetar man alltid natt är ljus under arbetspasset bra eftersom den biologiska klockan då kan senarelägga sin omställning. Om man däremot växlar fram och tillbaka mellan natt- och dagarbete är det knepigare med ljus på natten. Får man för mycket ljus på natten kommer det att förhindra omställningen till dagliv eller morgonpass, säger Torbjörn Åkerstedt.

– Ofta när man arbetar natt vill man inte ha det så ljust. Det känns kanske behagligt att ha ett mer dämpat ljus, men det bidrar definitivt till tröttheten på nattpasset.

