---
content_type: article
date: 2013-02-01T02:10:00
title: 'Vägen tillbaka till jobb efter stroke'
original_id: 15720
slug: vagen-tillbaka-till-jobb-efter-stroke
image: "../images/cici-stroke-ma23169-940x450-hb1.jpg"
image_caption: 'Att drabbas av stroke vänder i regel upp och ner på tillvaron. Sviterna kan mildras om man får snabb och bra rehabilitering. '
author: Roland Cox
friskfaktorer: ''
activity: ''
articles_teasers_2: []
article-teasers-list: []

---

Lena Spanó befann sig mitt i livet när hon drabbades av en stroke. Skadorna gjorde att hon fick lämna jobbet som dagbarnvårdare för att i stället leva på förtidspension. 14 år senare arbetar Lena med att sprida kunskap om vad det innebär att leva med ett dolt funktionshinder, som informatör på Stroke-riksförbundet.

Stroken 1998 skadade ett område i hjärnstammen som reglerar vakenhet och sömn. Lena Spanó var då 42 år.

– Av sjukhuset fick jag skriftlig information om att jag kunde bli personlighetsförändrad, att jag inte kunde dricka alkohol och inte köra bil. Jag kände mig kränkt, jag tänkte att jag måste skriva en mycket bättre information någon gång.

![Lena Spanó, informatör på Stroke-riksförbundet.](https://www.suntarbetsliv.se/wp-content/uploads/2013/02/lena_stroke_24x310-1.jpg "Lena Spanó, informatör på Stroke-riksförbundet.")

Tröttheten gjorde att hon inte klarade sitt gamla jobb som dagbarnvårdare, där några av barnen hade neurologiska diagnoser, bland annat det som idag kallas ADHD.

– Jag orkade inte med dem, barn är för intensiva. Jag är tvungen att gå undan i bland och vila. Det är svårt fortfarande, med mina barnbarn, berättar Lena Spanó.

Kommunen där hon var anställd erbjöd henne omplacering inom organisationen. Men Lena Spanó tackade nej. Hon tycker att hon fick bra stöd från Försäkringskassan. Hon fick förtidspension men ville tillbaka i arbete. Så hörde Stroke-riksförbundet av sig och värvade henne som medlem. Snart var hon engagerad i att hålla möten och tala inför andra som drabbats av osynliga skador.

Engagemanget i Stroke-riksförbundet ledde vidare till jobb som informatör där, först på 25 procent, sedan allt mer. Ett av hennes första uppdrag blev att skriva den informationsfolder hon saknat. _Stroke mitt i livet_ är titeln och foldern handlar just om att drabbas i yrkesverksam ålder.

### Guidad genom sjukhuskorridorerna

Lena har ett ben som inte riktigt hänger med, men i övrigt syns inget av sviterna efter stroken. Det är värre inuti. Bland annat har hon svårt att hitta vägen. När hon nyligen skulle på en rutinundersökning på sjukhuset släppte färdtjänsten av henne vid fel ingång. Hon kom vilse och blev tvungen att ringa till mottagningen för att bli guidad genom korridorerna.

– Jag kan inte gå längre hemifrån än att jag ser huset, säger Lena.

Även vid andra tillfällen har färdtjänsten visat bristande förståelse och kunskap, tycker hon. Bättre service därifrån är en av de förändringar som skulle underlätta hennes liv. Plötsliga motgångar eller trassligheter som andra människor lätt tar sig förbi kan få henne att helt gå i däck.

### Flextid på jobbet underlättar

Nu jobbar Lena 75 procent och kan flexa, i bland jobba hemifrån. Hon tycker att hon blir respektfullt behandlad på jobbet och av omgivningen, och har valt att vara helt öppen med sina funktionshinder. Hon fick förklara på jobbet varför hon inte klarade vissa saker.

– Hemma kan jag inte både åka och handla och laga mat samma dag, då blir jag helt sänkt. Jag medicinerar och behöver gå undan i bland. Jag har levt med det här i 14 år och har utvecklat strategier, säger hon.

> sviterna av en stroke kan mildras om man får snabb och bra rehabilitering

Hon vet från sitt engagemang i förbundet att sviterna av en stroke kan mildras om man får snabb och bra rehabilitering. Det fick hon själv, tycker hon, men anser att det har blivit sämre sedan dess. Särskilt illa är det i Stockholms län, menar hon.

### Tjejmilen

Hennes orienteringsförmåga har blivit sämre under åren sedan stroken, annat har blivit bättre.

– Jag bestämde mig för att sluta gå med käpp och började träna på egen hand, säger Lena.

Förra året anmälde hon sig till motionsloppet Tjejmilen. Och hon tog sig runt, med en ledsagare intill.

– Jag fick hyfsat bra tid, faktiskt.

Läs mer:
--------

[Efter stroke –  många kan börja jobba igen](https://www.suntarbetsliv.se/forskning/hallbar-rehabilitering/efter-stroke-manga-kan-borja-jobba-igen/)

[Beställ foldern Stroke mitt i livet och andra skrifter från strokeforbundet.se](http://www.strokeforbundet.se/webbshop/webbshop.asp?katte=2&tx=&omgang=154&status=visaprodukt "Beställ foldern Stroke mitt i livet och andra skrifter från strokeforbundet.se").

