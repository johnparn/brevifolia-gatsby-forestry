---
content_type: article
date: 2014-03-17T08:52:14
title: 'Roligare på jobbet med Lean'
original_id: 15632
slug: roligare-pa-jobbet-med-lean
image: "../images/leansodertalje2hb1.jpg"
image_caption: 'Varje fredagsmorgon klockan sju samlas arbetsgruppen vid den stora "målstyrningstavlan" i en av maskinhallarna. '
author: Margareta Edling
friskfaktorer: ''
activity: ''
articles_teasers_2: []
article-teasers-list: []

---

– Det har blivit mycket roligare att gå till jobbet, säger Tomas Runnqvist, mekaniker.

Bättre kontroll över arbetsuppgifter, mindre stress och ökad arbetsglädje. Det har de anställda på Södertälje kommuns fordonsverkstad fått genom ett Lean-projekt.

I fordonsverkstaden servas och repareras kommunens bilar, lastbilar och maskiner. Här jobbar fem mekaniker och två administratörer. Arbetsplatsen har varit med i ett Lean-projekt.

Varje fredagsmorgon klockan sju samlas arbetsgruppen vid den stora “målstyrningstavlan” i en av maskinhallarna. Någon av de anställda leder mötet, där man pratar om arbetet, problem, lösningsförslag och om sin egen arbetssituation.

På den vita tavlan visas tydligt, med hjälp av text, stapeldiagram och siffror, hur verkstaden ligger till i förhållande till målen om effektivitet, kvalitet och arbetsglädje.

### Mera diskussion

Alla tar varje vecka ställning till tre påståenden: jag känner mig betydelsefull, jag har kontroll över min arbetssituation och jag känner arbetsglädje. De svarar genom att placera sina gula “pluppar” på grönt, gult eller rött.

– Den som har satt gult förklarar varför, säger Bosse Paulsson, mekaniker. Det kan till exempel vara att det har blivit rörigt, så att man inte har kontroll på sin arbetssituation.

På skrivtavlan sitter även rosa hjärtformade klisterlappar med förslag till förbättringar. Vid de beslutade står ett datum och namnet på den som har ansvar för att se till att saken blir gjord. Just nu gäller det att dämpa buller från en fläkt, att solljuset bländar dem som jobbar på kontoret och storstädning.

> Genomförda förbättringar ramas in

Vid sidan om väntar förslag som gruppen ännu inte tagit ställning till. Lappar med genomförda förbättringar sätts inom glas och ram. Två stora tavlor hittills. Lean-projektet har svetsat samman de anställda, anser Lena Lundqvist, kundmottagare.

– Vi är öppnare och tar tag i de problem som kommer upp. Det har blivit mer legalt att diskutera. Man behöver inte hymla med felen.

### Fick inflytande och arbetsglädje

Tomas Runnqvist tycker att stressen har minskat och arbetsglädjen ökat. Tidigare var arbetet rörigt och ryckigt. Det kunde vara fullt av bilar i verkstaden och allt skulle göras snabbt, utan tydlig prioritering.

– Sedan var det saker man retade sig på, men som ingen gjorde något åt. Till exempel fanns det krokar som stack ut från verktygstavlan, så man fick dem i ryggen när man jobbade.

Inflytandet är en stor skillnad, anser Lena Lundqvist, Bosse Paulsson och Tomas Runnqvist. Omorganisationer har de varit med om förr. Nu ställdes för första gången frågan vad de själva tyckte borde göras. De har också blivit bättre på att hjälpa och berömma varandra, vilket gjort arbetsmiljön bättre.

Att betoningen av effektivitet skulle driva upp intensitet och tempo på bekostnad av arbetsmiljön, det avfärdar arbetsgruppen unisont.

– Det är faktiskt skitsnack.

