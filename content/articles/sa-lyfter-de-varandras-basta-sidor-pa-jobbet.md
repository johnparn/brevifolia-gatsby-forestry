---
content_type: article
date: 2019-09-10T10:04:41
title: 'Så lyfter de varandras bästa sidor på jobbet'
original_id: 41038
slug: sa-lyfter-de-varandras-basta-sidor-pa-jobbet
image: "../images/2000x1000-blido-gruppbild-foto-roine-karlsson.jpg"
image_caption: 'På Blidösundsgården får personligheterna blomma. Ingrid Nerman och Vivianne Mannby smälter maten tillsammans med skyddsombudet Hanna Bergström. '
author: Anna Norrby
friskfaktorer: ''
activity: ''
articles_teasers_2: []
article-teasers-list: []

---

Doften av nystekt strömming sprider sig på det särskilda boendet Blidösundsgården i Stockholms skärgård. Utanför köksfönstret länsar en segelbåt norrut i solgasset.  
– Det är karma att få arbeta här, säger kokerskan Nettan Svallmark och sveper med ena handen. I den andra handen håller hon en bytta med hemlagat potatismos.

Med karma menas att alla handlingar har betydelse.

De verkar ha det så trevligt här, enligt ryktet på Blidö och de bilder som personalen lägger ut på Instagram. De har till och med vunnit pris för sin arbetsmiljö.

Hur hinner ni, och hur gör ni för att få till den där guldkanten för de boende – och för er själva?

[![Porträtt på Ingela Blomkvist.](https://www.suntarbetsliv.se/wp-content/uploads/2019/09/200x220-blido-ingela-blomkvist-foto-roine-karlsson.jpg)](https://www.suntarbetsliv.se/wp-content/uploads/2019/09/200x220-blido-ingela-blomkvist-foto-roine-karlsson.jpg)– Det är personalen som är Blidösundsgården, säger samordnaren Ingela Blomkvist.

– …och de som bor här, flikar skyddsombudet Hanna Bergström in.

Blidösundsgården har fjorton platser och är ett särskilt boende för äldre. Just nu är de som bor här i åldrarna 52 till 94 år.

Personalgruppen är väl inarbetad med 15 fastanställda. Flera har arbetat på Blidösundsgården i mer än tio år. Vikarierna är mestadels pensionärer som är bofasta på ön. Några av dem har tidigare arbetat i hemtjänsten.

Här arbetar de i små team på ett schema som samordnaren lägger utifrån medarbetarnas önskemål. Några har förkärlek för att jobba dag, andra vill hellre jobba kväll. Då är det så det får bli.

### Lyfter varandras bästa sidor

De umgås även en hel del även utanför jobbet, på sånt som julbord, ”after work” och springtävlingen Vårruset. Men på arbetet är det de boendes dagsform som får styra aktiviteterna, liksom vädret och boendemötet som är äger rum var åttonde vecka eller oftare beroende på de boendes önskemål.

[![Porträttbild på Hanna Bergström.](https://www.suntarbetsliv.se/wp-content/uploads/2019/09/200x220-blido-hanna-bergstrom-foto-roine-karlsson.jpg)](https://www.suntarbetsliv.se/wp-content/uploads/2019/09/200x220-blido-hanna-bergstrom-foto-roine-karlsson.jpg)– Boendemötena är det bästa vi har! Det är lite som apt, fast med de äldre. Allas röster blir hörda, det är då vi bestämmer vad vi ska göra, säger Hanna Bergström.

Ett önskemål var att hälsa på hemma hos samordnaren Ingela Blomkvist, som själv bor på Blidö. Då bjöd hon hem hela Blidösundsgården på lunch.

– Taxibilarna gick i skytteltrafik! minns hon med ett skratt.

Och flera gånger har någon av de boende följt med henne hem en sväng för att fika och mata hästarna och hönsen.

### Personligheterna får blomma

Personcentrerad vård lägger grunden för all vård och omsorg här. Det är ett förhållningssätt som utgår från den unika personen och förutsätter att vården är aktiverande och tar reda på personens egna förmågor. Det verkar spilla över även på hur arbetskamraterna är med varandra.

De delar upp arbetsuppgifterna så att var och en får blomma ut i sin egen personlighet.

– Vi lyfter varandras bästa sidor! säger Hanna.

Alla som jobbar här arbetar på olika sätt. De är olika som personer och därför duktiga på olika saker, berättar hon.

– Jag tycker att det är roligt att spela Fia med knuff och hitta på aktiviteter, men jag kanske inte ser när det är dammigt i rummet. Fast då finns det andra här som tycker om att städa och hålla det fint.

[![En fruktskål på en köksbänkframför ett fönster. Utanför syns en gräsmatta och Blidösundet.](https://www.suntarbetsliv.se/wp-content/uploads/2019/09/740x400-blidosundsgarden-foto-roine-karlsson.jpg)](https://www.suntarbetsliv.se/wp-content/uploads/2019/09/740x400-blidosundsgarden-foto-roine-karlsson.jpg)

Blidösundsgården är som en familj där alla är lika viktiga, menar hon. Det påverkar även hur de jobbar.

– Lite skit i hörnen är okej, vi gör något trevligt en stund istället.

### Tar vara på de små stunderna

Vissa dagar går det som måste göras fortare än planerat.

– Då får vi tid över och passar på.

På en halvtimme hinner de en hel del. De sätter på musik och kör lite allsång, eller går ut en liten sväng, kanske för att plocka blommor. De berättar om stort och smått som de är med om, och det kan inspirera till en promenad. Som när Ingela trodde sig se en död grävling i diket. Det blev en snackis för här är grävlingar något alla känner till. Minnena poppade upp.

– Det viktiga är att faktiskt göra det, att ta sig den tiden. Vi är ju här för att de ska må bra, det är vårt ansvar.

### Har olika ansvarsområden

Dessutom har arbetskamraterna olika områden att hålla extra koll på: de är till exempel arbetsmiljöombud, hygienombud och brandombud. Hygienombudet kan påminna de andra och säga till om någon glömmer att sprita händerna.

– På det här sättet vågar vi utveckla varandra och kan säga till om vad vi behöver bli bättre på, utan att man tar illa vid sig, förklarar Hanna.

[![Porträttbild på Johanna Bergman ](https://www.suntarbetsliv.se/wp-content/uploads/2019/09/200x220-blido-johanna-bergman-foto-roine-karlsson.jpg)](https://www.suntarbetsliv.se/wp-content/uploads/2019/09/200x220-blido-johanna-bergman-foto-roine-karlsson.jpg)Undersköterskan Johanna Bergman är den som är mest insatt i verktyget BPSD.

Förkortningen står för beteendemässiga och psykiska symptom vid demens.

Ett stöd de haft nytta av för att förebygga hot och våld.

### Triggar varandra att göra roliga saker

De boende gillar att spela bingo och vinna små priser, därför är det en av få fasta aktiviteter. Personalen tävlar också med varandra, men på ett helt annat sätt.

– Ni triggar varandra att hitta på roliga saker, säger Ingela och vänder sig mot Hanna och Johanna.

Om de som arbetar dag gör något kul med de boende, som att åka till Åland, då kanske de som arbetar kväll också vill göra något speciellt.

– Men åh, då ska vi ha pizzakväll! Lite så kan det bli, säger Hanna.

### Värdeorden visar vägen

Vårdbolaget Tiohundra har en värdegrund som sammanfattas med orden delaktighet, trygghet och respekt. Blidösundsgården har jobbat med det på arbetsplatsträffar och planeringsdagar, och kommit fram till att för dem innebär det rent konkret ”gemenskap för alla och rak kommunikation”.

De trivs, men de är ju inte sams jämt.

– Ibland tycker vi olika och det är okej att göra det. Det handlar också om att kunna acceptera att ingenting är perfekt, och ha en dialog om det, resonerar Hanna. Ingela och Johanna håller med.

Hanna är ny som skyddsombud och går på utbildning hos Kommunal för uppdraget, åtta dagar blir det totalt. Arbetsgivaren Tiohundra har också arbetsmiljöutbildningar för chefer och skyddsombud.

Hon växer på inandningen och strålar när hon pratar om sin nya roll som skyddsombud.

– Jag har mejlat mina arbetskamrater för att få med deras synpunkter inför den här intervjun. Många har svarat att vi får gehör från ledning och chefer. Det är viktigt.

### Testar längre sovmorgnar

Just nu undersöker Blidösundsgården om de kan förskjuta arbetsdagen. Allt började med att de märkte att många av de boende är trötta på morgnarna. Det kan bli körigt att hinna med frukosten utan att hamna för nära lunchen. En onödig stress för alla.

– Vi vill testa att lägga frukosten och lunchen någon halvtimme eller timme senare. Det gör också att vi kan jobba lite mer tillsammans med natten, säger Johanna.

Men innan de skrider till verket ska idén tas upp på arbetsplatsträffen. Är de överens där förverkligas den på prov i schemat.

### Alla behövs för att nå målen

Blidösundsgården har en relativt hög bemanning. Den korta sjukfrånvaron är låg. På natten är de alltid två som arbetar, varav en städar. På morgonen och kvällen är de tre. Dagtid är de två, men då har de även kokerskan Nettan på heltid och vårdbiträdet Åsa Granberg som har en synnedsättning, på halvtid. Hon har en viktig roll socialt för de boende.

– Alla behövs för att vi ska komma i mål. Vi jobbar som ett team och det är det som gör oss bäst, säger Hanna.

