---
content_type: article
date: 2015-05-05T08:20:00
title: 'Lägre ljudnivå ger bättre hälsa på förskolan'
original_id: 15839
slug: lagre-ljudniva-ger-battre-halsa-pa-forskolan
image: "../images/rickard_l_eriksson_myran_940x450hb1.jpg"
image_caption: 'På förskolan Myran i Visby har både barnen och personalen mer energi och ork tack vare att man har lyckats sänka ljudnivån. Receptet är en kombination av pedagogik och ljuddämpande material.'
author: Adam Fredholm
friskfaktorer: ''
activity: ''
articles_teasers_2: []
article-teasers-list: []

---

LJUDMILJÖ: Ljuddämpande plattor i taket, mjuka tassar på stolsben och lätta klossar som låter mindre när de rasar mot golvet. På förskolan Myran i Visby har man lyckats sänka ljudnivån genom att dämpa oljud och göra barnen medvetna om att både de och personalen mår bättre av en lägre volym.

– Det har gjort att vi allihop har mer ork kvar när dagen är slut, säger Ulla Ekelöf, barnskötare på förskolan Myran.

– Man blir inte lika trött i huvudet och i kroppen. Hälsan blir bättre av en lägre ljudnivå på förskolan. Stressen minskar när ljudet minskar, det hänger ju ihop.

Redan 2007 började medarbetarna på Myran diskutera vad man kunde göra åt den höga ljudnivå de då hade på sin arbetsplats. Tillsammans utvecklade de en pedagogik som gjorde barnen uppmärksamma på ljud och oljud. När Gotlands kommun beslutade att se över ljudmiljön i förskolor och skolor blev Myran utsedd till pilotförskola.

![Ulla Ekelöf](https://www.suntarbetsliv.se/wp-content/uploads/2015/05/ulla_ekelof_160x205ab-1.jpg "Ulla Ekelöf")– Vi har använt oss av ett material som heter Huller om buller, som är framtaget av företaget Ammot, Artister och musiker mot tinnitus. Där får man tips på hur man kan göra barnen mer medvetna om sin hörsel. Vi har till exempel varit på ljudpromenad med barnen, både ute och inomhus, och lyssnat efter ljud som man tycker om och ljud som man inte tycker om, berättar Ulla Ekelöf.

– Och så har vi utrustat våra lokaler med ljudabsorberande plattor i taket, bord som absorberar ljud och stolstassar på både bords- och stolsben. Vårt förhållningssätt till barnen är grunden i det hela, och sedan hjälper den fysiska miljön till att skapa en bra ljudmiljö.

### Bygghörnan, musikrummet och pärlbänken

På förskolan Myran har man delat av rummen i flera mindre rum med hjälp av skärmar och låga mellanväggar. Varje avgränsat rum fungerar som en lekstation med ett eget tema. Stationerna har namn som bygghörnan, musikrummet, hemvrån, pärlbänken, mattehörnan och ritbänken.

![Barn på förskolan Myran](https://www.suntarbetsliv.se/wp-content/uploads/2015/05/rickard_l_eriksson_myran_600x250ab-1.jpg "Barn på förskolan Myran")

– Det gör att barnen inte springer omkring, utan de väljer station och stannar där och leker. Sedan byter de station efter en stund. Det går väldigt lugnt och stillsamt till, säger Ulla Ekelöf.

– Vi pedagoger är närvarande och ledsagar barnen. Och i stället för att ropa går vi fram till barnen och pratar med dem. Här har vi också tänkt på att ljuset spelar roll, att man med hjälp av punktbelysning kan få ner ljudnivån.

På en av väggarna sitter en ljudmätare som är formad som ett öra, ett så kallat buller- eller ljudöra. Ljusslingor på örat lyser grönt, gult eller rött när ljudet i rummet är lagom, lite högre eller för högt. Bullerörat är ett enkelt sätt att mäta ljudnivån i ett rum och samtidigt öka barnens förståelse för hur högt olika ljud låter.

– Barnen har väldigt bra inlevelseförmåga och förstår fullt ut när det är för mycket ljud. Visar ljudörat på väggen rött behöver vi bara peka på örat så förstår de att det är för hög ljudnivå och att de får prata lite lugnare, säger Ulla Ekelöf.

### Föreläsningar i Norge och medverkan i Ljudguiden

Myrans arbete med ljudmiljön har uppmärksammats av förskolor och väckt intresse bland andra som jobbar med arbetsmiljö. Vid ett par tillfällen har personalen på förskolan i Visby bjudits in till Norge för att föreläsa om sin pedagogiska metod. Och när den ideella organisationen Prevent nyligen tog fram arbetsmiljö-verktyget Ljudguide för förskolan var Myran en av tre förskolor som bidrog med tips på hur man kan förbättra sin ljudmiljö.

![Barn på förskolan Myran](https://www.suntarbetsliv.se/wp-content/uploads/2015/05/rickard_l_eriksson_600x250ab2-1.jpg "Barn på förskolan Myran")

– Det här är ett sätt som vi profilerar oss på, så alla nyanställda på Myran blir introducerade i det här sättet att tänka. Varje termin startar vi upp med ett par veckors extra fokus på ljudmiljön, då jobbar vi lite djupare med metoden för att hålla den levande och komma ihåg hur vi har tänkt från början, säger Ulla Ekelöf.

> Alla förskolor borde tänka på att jobba med ljudmiljön så att vi vuxna och barnen håller längre

Ulla Johansson, förskollärare och skyddsombud, började jobba på Myran 2008. Hon kände till deras arbete med ljudmiljön sedan tidigare. Det var en av anledningarna till att hon valde att jobba där. Ändå blev hon förvånad över hur låg ljudnivån var jämfört med andra förskolor.

![Ulla Johansson](https://www.suntarbetsliv.se/wp-content/uploads/2015/05/ulla_johansson_160x205ab-1.jpg "Ulla Johansson")– Redan när jag klev in i huset kände jag att det var lugnare och tystare än i andra förskolor. Jag har jobbat i förskolan sedan 70-talet och oftast så möts man av jättehög ljudvolym när man kommer in bland barnen. Jag minns att jag tittade mig omkring och tänkte att det måste vara en speciell dag eftersom det var så lugnt.

Precis som sina kollegor känner Ulla Johansson att hon har mer energi och ork tack vare den lägre nivån av ljud. Hon rekommenderar skyddsombud som är intresserade att gå in på Prevents webbplats och ta del av verktyget Ljudguiden.

– Där kan man få hjälp med hur man ska gå tillväga om man har en dålig ljudmiljö som man vill förbättra. Alla förskolor borde tänka på att jobba med ljudmiljön så att vi vuxna och barnen håller längre, säger Ulla Johansson.

### Minskad stress med enkla medel

![Eva_Möller](https://www.suntarbetsliv.se/wp-content/uploads/2015/05/eva_moller_155x200ab-1.jpg "Eva Möller")En miljö med stark ljudnivå och många höga ljud påverkar vår hälsa. Förutom att hörseln kan ta skada gör ljud också att vi känner oss stressade. Eva Möller är chef i Lyckåkers förskoleområde där Myran ingår. Hon ser tydligt att den lägre ljudnivån på Myran minskar stressen hos barn och vuxna.

– Sänker man ljudet blir det mindre stressigt. Det gör ju att det blir en lugnare stämning. Jag var själv inte med i Myrans ljudprojekt från början, men jag vet att de såg att sjukfrånvaron minskade markant när ljudnivån blev lägre.

**Hur tror du att chefer kan ha användning av Ljudguiden?**  
– Jag tittade på filmen om fysisk miljö som ingår där, den tyckte jag var väldigt bra. Den tycker jag ska spridas bland oss chefer som jobbar inom förskola och skola. Det var många bra tips i filmen, inte bara från Myran utan från andra förskolor också.

**Var det något särskilt tips du fastnade för?**  
– Ja, det var att man ställde matvagnen i ett annat rum än det där barnen sitter och äter. Då slog det mig att en av våra avdelningar har en korridor precis utanför matrummet. Det var en fiffig grej, som vi inte har tänkt på, säger Eva Möller, och tillägger:

– Det är sådana där små tips som betyder så mycket. Enkla saker som sänker ljudet och gör att man får en lugnare miljö omkring sig.

Tips från förskolan Myran:
--------------------------

Få barnen delaktiga i förbättringen av ljudmiljön genom att göra dem medvetna om att:  
• Både vuxna och barn mår bättre om ljudnivån är lägre.  
• Olika ljud låter olika mycket.  
• Det finns behagliga ljud och obehagliga ljud.  
• Om man går fram till personen man vill prata med behöver man inte ropa till varandra.

Fakta/Ljudguide för förskolan:
------------------------------

är ett verktyg framtaget för att förbättra arbetsmiljön på förskolor. Verktyget har utvecklats av den ideella organisationen Prevent i samarbete med Svenskt Näringsliv, LO, PTK, Lärarförbundet, Almega Tjänsteföretagen, fackförbundet Kommunal och föreningen Suntarbetsliv.

**Ljudguiden innehåller bland annat:**  
• Fakta om ljud och dess inverkan på vår hälsa.  
• Tips på hur man kan kartlägga sin ljudmiljö.  
• Tips på ljuddämpande inredning.  
• Filmer och artiklar med ljudmiljö-tips från förskolorna Nyarp i Bankeryd, Bifrost i Mölndal och Myran i Visby.

Läs mer:
--------

om [Ljudguide för förskolan](http://www.prevent.se/ljudguideforskolan "Ljudguide för förskolan") på Prevents webbplats och se [filmen om den fysiska miljön på förskolor](http://www.prevent.se/ljudguideforskolan/goda-exempel/inredning/ "Fysisk miljö i förskolan").

Läs också:
----------

Suntarbetslivs tidigare artiklar om [föreningen Ammot](https://www.suntarbetsliv.se/artiklar/friska-lokaler/oronrevy-visar-hur-forskolan-kan-minska-ljudstressen/ "Ammot") och [matro i förskolan](https://www.suntarbetsliv.se/artiklar/friska-lokaler/manga-vagar-till-oronro-och-matro-i-forskolan/ "Matro i förskolan").

