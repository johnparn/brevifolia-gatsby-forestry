---
content_type: article
title: Projekt Mervärt skapar mer mångfald bland brandmän
original_id: 15605
slug: projekt-mervart-skapar-mer-mangfald-bland-brandman

---

Fem frågor till Robert Eriksson, före detta brandman och numera kommunikationschef på Storstockholms brandförsvar. Han har varit med och utbildat runt 800 brandmän i frågor om mångfald och likabehandling, i samarbete med RFSL.

**Ni fick stöd från Europeiska socialfonden för att genomföra er utbildning. I er ansökan till dem står att det bland annat inom Storstockholms brandförsvar finns få kvinnor, få öppna hbt-personer och få personer med annan etnisk bakgrund än den svenska. Håller du med om den beskrivningen?**

– Ja, som räddningstjänst är vi fortfarande en ganska stereotyp grupp medarbetare, medan samhället utanför förändras mycket snabbare än vi. Vi har till exempel bara en kvinna bland de 600 personer som arbetar med utryckning.

**Vad har utbildningen egentligen gått ut på?**

– Utbildningen har handlat om att synliggöra de normer och föreställningar vi har. När man pratar om diskriminering brukar man ofta titta på de som avviker. Men vi har vänt på begreppen och frågat: vad är normen och varför ser den ut som den gör?

– Varför är det olika färgkoder för barn på leksaker och kläder? Varför har en vit, heterosexuell man alla sina helgdagar rödmärkta i kalendern, men inte andra grupper i samhället?

– Vi är fyra personer från Storstockholms brandförsvar som genomfört utbildningsdagarna en och en, tillsammans med någon från RFSL. Det har varit viktigt att ha tillgång till deras kompetens för att nå fram. Man blir lätt hemmablind i sin egen organisation.

**Vilken diskrimineringsgrund har varit den största utmaningen att diskutera?**

– Jag tycker inte det har varit svårt att diskutera någon av dem. Arbetet med att bryta normer hade också påbörjats med en tidigare utbildning om diskriminering, som alla chefer inom vår organisation deltog i. Så grunden var redan lagd.

**Vad har ni fått för resultat, tycker du?**

– Det mest konkreta resultatet är att vi håller på med en ny likabehandlingsplan som ska vara klar till årsskiftet. Den har vi gjort i samarbete med RFSL och fler brandförsvar, bland annat Malmö och Göteborg.

– I likabehandlingsplanen ingår bland annat att lägga ett likabehandlingsperspektiv på de årliga skyddsronderna, vad gäller både fysisk och psykosocial arbetsmiljö. Det kan handla om allt från ramper för rullstolsbundna, till hur man bemöter varandra.

– Vi kommer att sätta upp mål för att rekrytera fler personer med annan bakgrund för att vi behöver deras kompetens, inte som en kvotering av vissa grupper.

– Vi får också bekräftelse på att vissa uttryck inte längre är okej att använda. Den som gör det kan få till svar: det där var väl inte särskilt mervärt! Det betyder ungefär; det där var väl inte speciellt mångfaldsinriktat!

> Varför ser normen ut som den gör

**Brandstationer är ju idag ganska homogena arbetsplatser. Hur ska ni göra för att gå vidare och bryta det i framtiden?**

– Vi kommer alltid att behöva en del människor som är starka och snabba vid arbetet med själva utryckningarna. Men vi behöver också människor som är bra på andra språk än svenska. Nyligen anställde vi till exempel åtta nya informatörer som tillsammans behärskar 14 olika språk. De ska ut i bostadsområden och knyta kontakter för att skapa en dialog med människor kring brandskydd och säkerhet.

– I framtiden hoppas jag att arbetet som brandman kan bli mer varierat och innehålla olika yrkesroller, till exempel särskilda chaufförer, arbetsledare och andra viktiga uppgifter där andra egenskaper än fysisk styrka efterfrågas. Men vi är inte riktigt där än.

