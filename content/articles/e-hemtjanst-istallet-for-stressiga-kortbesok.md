---
content_type: article
title: E-hemtjänst istället för stressiga kortbesök
original_id: 15674
slug: e-hemtjanst-istallet-for-stressiga-kortbesok

---

Bildtelefon, robot eller nattkamera? Under 2014 ska minst 300 personer i Västerås få någon form av e-hemtjänst. Bland de 1 200 anställda väcker den nya tekniken många känslor – från oro till nyfikenhet. För Cecilia Riolfo Molina har den underlättat arbetet.

Cecilia Riolfo Molina slår sig ned framför datorn på hemtjänstkontoret i Bäckby i västa Västerås. Hon loggar in, justerar bilden och tar på sig hörlurarna. Snart ska hon ringa upp 84-åriga Aurica Haralambie som bor i en tvårumslägenhet 500 meter från kontoret.

Efter nio signaler aktiverar Aurica kontakten genom att trycka ned den gröna knappen på soffbordets kontroll. Samtidigt som webkameran i lägenheten startar syns Cecilia i hennes TV. “Jag ser att du har besök av din dotter, då ska jag inte störa”, säger Cecilia Riolfo Molina.

Innan hon avslutar samtalet påminner hon om att Gerd ska komma och hjälpa till med duschen i morgon och att hon själv tittar in en stund på fredag. Innan de “lägger på” gör de tummen upp. Under hela samtalet är Cecilia Riolfo Molina hundra procent fokuserad. Hon följer Aurica med blicken och ler medan hon pratar.

– Eftersom vi känner varandra väl avläser jag på kroppsspråket hur hon mår. Sedan Aurica fick en stroke fungerar varken talet eller minnet. Att prata i vanlig telefon är helt uteslutet.

Innan Cecilia Riolfo Molina lämnar det kombinerade dator- och vilrummet skickar hon ett textmeddelande till en annan hemtjänstbrukare för att påminna om städningen i morgon. Tillsammans med meddelandet skickar hon en bild på sig själv, för att hjälpa brukaren att koppla ihop namn och person.

### Tjänar fem miljoner – men inte färre anställda

Hemtjänstkontoret i Bäckby har 126 brukare, den yngsta är runt 20 år och de äldsta har fyllt 90. Här arbetar 28 personer, men hittills är det bara Cecilia Riolfo Molina och två andra – Kaj Tuominen och Molook Kohrou – som har använt de nya e-hemtjänsterna. Tillsammans med ytterligare ett tiotal kollegor på två andra enheter har de ingått i kommunens VIKTiG-projekt (se ruta).

Projektet slutade i fjol och från och med 2013 ska alla hemtjänstens brukare ha möjlighet att välja e-hemtjänster – oavsett var de bor. Och oavsett utförare. Det har politikerna bestämt. – Det kommer att bli en förutsättning för att bli certifierad, säger Sandra Kleveland som tillsammans med Åsa Löving arbetar på kommunens enhet Välfärdsteknologi med att införa de nya tjänsterna i praktiken.

För att leva upp till politikernas vision informerade de samtliga 1200 anställda under januari och februari 2012. Därefter väntar andra träffar då alla får möjlighet att testa de olika tjänsterna. Både dessa tillfällen är obligatoriska. Däremot anpassar de den praktiska utbildningen efter brukarnas behov.

– Vi utbildar personalen i takt med brukarnas val och när tekniken är på plats. Det är först när personalen ska använda tjänsterna som de är motiverade för utbildning, resonerar Sandra Kleveland.

Kommunen räknar med att det kostar 5 miljoner kronor att införa de nya e-hemtjänsterna, men räknar med att spara in detta genom färre transporter och mindre restid.

> Tekniken kan aldrig ersätta alla besök

### Underlättar jobbet och minskar stressen

Samtidigt som många tycker att det är kul och spännande att få nya uppgifter, är andra rädda för att tekniken ska ta över och jobben försvinna. En rädsla som Cecilia Riolfo Molina känner igen:  
– Det första som slog mig var att kommunen skulle dra in mitt jobb. Men allt tyder ju på att det kommer att behövas hur mycket folk som helst i framtiden. Samtidigt förstår jag dem som har jobbat här länge och kan rutinerna. För en del är det tillräckligt jobbigt att få en ny mobiltelefon.

Efter att ha provat e-tjänsterna under två år tycker hon att de både har underlättat jobbet och utvecklat henne som människa:  
– Jag utvecklas tankemässigt samtidigt som jag ökar min kompetens. Idag är jag mer positiv och mer mottaglig för nya saker. Jag dömer inte längre lika fort.

Hon betonar också att tekniken inte ersätter några “riktiga” besök, men att den sparar tid genom att många korta stressiga tillsynsbesök numera klaras av via bildtelefoni. Det ger också en möjlighet att enkelt titta till någon som är sjuk några gånger extra per dag. Samma sak gäller brukarnas anhöriga som får tillgång till samma teknik.

Mindre stress och mindre restid är andra fördelar.  
– Även om brukaren bor nära tar det mig fem minuter att cykla dit och lika lång tid tillbaka. Många äldre tycker också att det är jobbigt att få många korta besök, medan andra gärna vill att vi ska stanna en stund. Att känna att vi tränger oss på eller tvingas säga nej och stänga dörren är stressmoment som inte uppstår vid ett bildsamtal, säger Cecilia Riolfo Molina.

Det enda problemet är när tekniken inte fungerar.  
– Då handlar det oftast om nätet men vi har en bra support som kommer direkt – även hem till brukarna.

Hemtjänstkontoret i Bäckby har erfarenhet av fast bildtelefoni (joice nära) och ett system för textmeddelanden (ippi). I ett hörn av lokalen står den fjärrstyrda rullande roboten Giraff med en rörlig datorskärm som “huvud”.  
– Den fungerar bra hos brukare som inte vill ha “en massa spring” hemma. Men just nu har vi inga brukare med det behovet, säger Cecilia Riolfo Molina.

Intresset för den nya tekniken är stort och många kommuner har varit på besök för att titta och lära. Och på anslagstavlan i Bäckby hänger artiklar från Arbetet, VLT och Expressen. Framtiden har landat och Hemtjänst via robot? är några av rubrikerna. Verksamheten följs också avforskare vid Mälardalens Högskolan som bland annat har publicerat en rapport om att leva och arbeta med IKT (se lästips).

