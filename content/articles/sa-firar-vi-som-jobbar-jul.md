---
content_type: article
title: Så firar vi som jobbar jul
original_id: 29237
slug: sa-firar-vi-som-jobbar-jul

---

Alla har inte ledigt på julen. Många verksamheter inom kommuner och landsting fortsätter som vanligt. Möt några som är vana vid juljobb.

**Annika Neij, barnmorska på Halmstad BB. Jobbar julaftons natt klockan 21-07.**

[![Porträtt leende barnmorska Annika Neij, tema jul på jobbet](https://www.suntarbetsliv.se/wp-content/uploads/2017/12/200x220-annika-neij-foto-cristel-lind.jpg)](https://www.suntarbetsliv.se/wp-content/uploads/2017/12/200x220-annika-neij-foto-cristel-lind.jpg)

_**Hur firar ni jul på jobbet med patienterna?**_  
– Kvinnor som föder barn kan man inte fira med så mycket – de struntar i om det är jul. Föder de barn på julafton vill de också oftast hem fort, vilket gör det lugnare på BB. Bebisar som föds på julafton får en röd fleecemössa som en kollega syr. Kvinnor inlagda för graviditet kan få permission eller har familjen här på julafton. Köket ordnar julmat och vi försöker mysa till det så mycket som möjligt.

_**Hur skapar ni julstämning?**_  
– Vi pyntar med gran och ljusstakar. Ibland har vi färgat våra vita överdelar röda och klätt oss i de gröna sjukhusbyxorna så det blir julens färger. Vi kan ha julsockor, julbrosch och tomtemössa eller glitter vid lucia, fast inte när vi förlöser. Vi som jobbar natt brukar ha med en liten julklapp och spela julklappsspelet. Det brukar vara väldigt trevligt att jobba jul, men vi vet ju aldrig om det blir lugnt eller fullt upp.

_**Hur bestäms det vilka som ska jobba julen?**_  
– Förut rullade vi på ett treårsschema och arbetade antingen jul eller nyår eller var ledig. Men vi blev för få som jobbade. Nu väljer vi antingen två dagspass eller en natt på någon av helgerna. När behovet är täckt brukar fyra vara hellediga både jul och nyår och där finns turordning.

**Carina Pettersson, undersköterska, äldreboendet Solgården, Vara. Jobbar julafton klockan 7-13.30 och 16.30-21.30.**

**_[![Porträtt Carina Pettersson, tema jul på jobbet ](https://www.suntarbetsliv.se/wp-content/uploads/2017/12/200x220-carina-pettersson.jpg)](https://www.suntarbetsliv.se/wp-content/uploads/2017/12/200x220-carina-pettersson.jpg)Hur firar ni jul med de boende?_**  
– Vi börjar redan i advent med att byta ut köksgardinerna och göra fint i fönstren med adventsljusstakar. Vi firar Lucia, köper julblommor och har en gran i vårt dagrum, som vi klär i förväg. Allt är färdigt till julaftons morgon. Under helgen har vi röda dukar på borden och julservetter. Vi äter alla måltider på finporslin. Maten är traditionell julmat från vårt kök – sill, köttbullar, skinka, gratänger och allt som hör till. Både på förmiddagen och på eftermiddagen serverar vi glögg och kaffe med pepparkakor. På eftermiddagen är det också julklappsutdelning.

_**Hur skapar ni julstämning?**_  
– Vi har CD-skivor med traditionella julsånger som vi sätter på, med lågt ljud, då vi börjar jobba på morgonen. Sedan spelar vi julmusik hela dagen. På julaftons morgon tar alla på sig sina finkläder, och många har gjort sig fina i håret inför julen. Det ger en känsla av fest. Vi går verkligen in för att alla ska känna att det är julafton. Vi som jobbar har det rätt mysigt och trevligt. Det känns lite speciellt, alla är glada och det vi gör är så uppskattat.

**_Hur avgör ni vilka som ska jobba på julen?_**  
– Vi har femveckorsschema som rullar hela året, så jag har vetat jättelänge att jag ska jobba den här julen. Jag åker hem och fikar en stund, eftersom jag har en delad tur och är ledig tre timmar på eftermiddagen.

**Gunnar Hansson, yttre befäl på Södertörns brandförsvarsförbund. Jobbar inte julafton i år. Kollegorna som gör det börjar klockan 07.30 och slutar 07.30 på juldagen.** 

_**Hur firar ni jul på brandstationen?**_  
– Vår chef brukar se till att vi får en extra slant till julafton och nyårsafton att laga något extra gott. Då åker vi först och handlar tillsammans allihop. Vi behöver ju vara på samma ställe eftersom det kan komma ett larm som vi måste ut på inom 90 sekunder. Sen lagar vi en gemensam måltid med två, tre rätter. Det är inte alltid vi har jultema på maten, utan kan vara något annat.

**_Hur skapar ni julstämning hos er?_**  
[![Tänt värmeljus i stjärnljusstake, tema jul på jobbet](https://www.suntarbetsliv.se/wp-content/uploads/2017/12/200x220-ljus-julenkat-foto-pixabay.jpg)](https://www.suntarbetsliv.se/wp-content/uploads/2017/12/200x220-ljus-julenkat-foto-pixabay.jpg)– Vi brukar ha belysning i fönstren och en julgran med glitter och annat, så det blir lite trevligt. Och så levande ljus på bordet vid maten förstås.

**_Hur bestämmer ni vem som ska jobba på julafton?_**  
– Vi har ett rullande schema för våra fyra skift, så det blir olika skift som jobbar varje jul. Det är aldrig samma skift som jobbar två julaftnar i rad.

_Foto på Annika Neij: Christel Lind_

