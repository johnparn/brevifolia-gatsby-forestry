---
content_type: article
title: Tre sätt att ”hålla i och hålla ut” i hälsofrämjararbete
original_id: 15657
slug: tre-satt-att-halla-i-och-halla-ut-i-halsoframjararbete

---

Hälsobokslut, Mönsterarbetsplatser och balanserade styrkort är tre sätt som Skellefteå kommun använder för att ”hålla i och hålla ut” i en bred satsning på ett hälsofrämjande arbete. I över tio år har man hållit på.

Mönsterarbetsplatsen är en metod för att mäta hur bra en arbetsplats är. Förutom äran får en mönsterarbetsplats en summa pengar att använda gemensamt (150 kr/anställd, max 5 000 kronor). De används oftast till gemensamma aktiviteter på arbetsplatsen. Under 2010 och 2011 utsåg man sammanlagt 33 arbetsplatser, men för 2012 höjde kommunen ribban rejält: hälften av alla arbetsplatser (här definierat som den nivå där man har arbetsplatsträffar) skulle bli mönsterarbetsplatser.

Ursprunget är ett samarbetsprojekt mellan Kommunal på riksnivå och Socialdemokraterna, men detta har avslutats. Skellefteås version, som kommunen tog fram i samförstånd med de lokala facken, är något annorlunda än originalet. Så här beskriver man idéerna bakom satsningen i en broschyr:

“Att vara en mönsterarbetsplats är en bekräftelse för din arbetsgrupp att just ni är en hälsofrämjande arbetsplats att vara stolt över och trivas på”. “Förutsättningarna för ett gott arbetsklimat, en god arbetsmiljö och en framgångsrik verksamhet skapas i mötena mellan dig, din chef och dina arbetskamrater. Att du i vardagen framför dina tankar och idéer betyder mycket för vår verksamhets utveckling och välmående. Vi uppmuntrar därför alla medarbetare att presentera nya idéer och förbättrade lösningar för verksamheten.”

### Inflytande och delaktighet en av fyra stjärnspetsar

– Människor som trivs, mår bra och har inflytande gör ett bättre jobb. Mår arbetsplatsen bra, får vi bättre verksamheter, säger Harriet Classon, personalnämndens ordförande, som verkat för att hitta sätt att främja hälsan på jobbet ända sedan de höga sjukskrivningstalen, som var som värst 2002.

[![Studio, 2010-06-22: Harriet Classon, Bergsbyn Socialdemokraternas Arbetarkommun i Skellefteå Copyright 2010 © Foto: Erland Segerstedt](https://www.suntarbetsliv.se/wp-content/uploads/2016/07/HarrietClassonartikel240x300l-240x300.jpg)](https://www.suntarbetsliv.se/wp-content/uploads/2016/07/HarrietClassonartikel240x300l.jpg)

Foto: Erland Segerstedt

– Arbetet med Mönsterarbetsplatsen är ett sätt att se och diskutera hur det är på arbetsplatsen, fortsätter hon. Och för alla som kan uppfylla kraven, är det jätteviktigt att få vara stolta och tycka om sitt jobb.

Kraven finns sammanfattade i en stjärna med fem spetsar. Varje spets har en trefärgad skala, där grönt är helt godkänt, gult delvis godkänt och rött inte godkänt. Ett av de fem kraven handlar om samverkan, som man beskriver man på följande sätt:

_“Syftet är att från idé till beslut öka inflytandet och delaktigheten i arbetet genom att medarbetarna ges goda möjligheter till information och medskapande. Målet är att få en kontinuerlig utveckling av medarbetarna, arbetsplatsen och verksamheten. På arbetsplatsen finns tillhörighet till en väl fungerande samverkansgrupp, regelbundna arbetsplatsträffar och medarbetarsamtal.”_

Stjärnans övriga fyra spetsar handlar om Arbetsmiljö och hälsa, Kompetensutveckling (bland annat individuella utvecklingsplaner), Ledarskap och medarbetarskap (öppen dialog och tydliga mål), och kommunens värdegrund: professionalitet, engagemang och framsynthet.

Efter dialog på arbetsplatsträffar tar den lokala samverkansgruppen ställning till hur man klarar att uppfylla de fem spetsarna. Arbetsplatsen måste ha minst tre gröna spetsar och ingen som är röd. Men två får alltså vara gula, och bara vara delvis godkända. Även om man inte är helt perfekt men arbetar åt rätt håll ska man kunna bli utsedd, förklarar Harriet Classon.

### Hälsobokslut och balanserade styrkort

En grund för att bedöma resultaten när man utser Mönsterarbetsplatser är de medarbetarundersökningar, som Skellefteå startade med 2004.

– I det stora hela visar de att de anställda trivs med sina jobb, men det finns ju alltid områden att förbättra, säger Harriet Classon. Efterhand har vi brutit ner resultaten mer och mer på förvaltnings- och arbetsplatsnivå, för att chefer och anställda ska kunna använda dem för att jobba specifikt med sina frågor.

Resultaten av undersökningarna är också en grund för kommunens hälsobokslut. Skellefteå började arbeta med dessa för över tio år sedan, i ett projekt tillsammans med andra kommuner och med stöd av statliga Vinnova (2002-2005).

Tanken bakom hälsoboksluten är att se till att hälsofrågorna inte glöms bort av beslutsfattarna, utan att helhetsbilden finns på bordet, med siffror svart på vitt. Nästa steg blir att bryta ner även hälsoboksluten så att de blir en del av samverkans- och arbetsmiljöarbetet på arbetsplatserna.

Hälsobokslutet bygger på åtta nyckeltal, som kommunen tagit fram gemensamt med facken. Delaktighet kommer som nummer två, efter “nöjd medarbetarindex”. Delaktighet mäter man genom att väga samman flera frågor i medarbetarenkäterna. I de fyra enkäter man genomfört har resultaten varit genomgående goda: 3,7 på en skala där 5 är högst år 2005, 3,9 2007, 4.0 2008 och 3,9 2010.

> Man låter oss från facket vara delaktiga i arbetet

Övriga nyckeltal i hälsobokslutet handlar om ledarskap, ökad sysselsättningsgrad, antal medarbetare per chef, individuella utvecklingsplaner, sjukfrånvaro och väl fungerande kompetensförsörjning.

En del av de här nyckeltalen är kopplade till så kallade balanserade styrkort (balanced scorecards), en metod som man införde för hela kommunen efter att en förvaltning, Tekniska Kontoret, hade prövat dem under en tid. Grundtanken i metoden, som kommer från näringslivet, liknar tanken bakom hälsoboksluten: beslutsfattarna ska se helheten och ha en balans mellan alla viktiga mål, och inte bara titta på de ekonomiska resultaten (mer om metoden i en faktaruta.)

### “En förtvivlan över de jättehöga ohälsotalen”

Många kommuner satsar ambitiöst på hälsofrämjande. Åtminstone en tid. I Skellefteå har också varit mycket uthålliga. Många hälsobokslutsprojekt har exempelvis lagts ner på andra håll. Man har också breddat sig alltmer i sina satsningar efterhand. Detsamma gäller landstinget i Västerbotten, som kommunen samarbetar med i de här frågorna. Och en förklaring är förstås att såväl Västerbotten som Skellefteå låg illa till när sjukskrivningstalen var som värst. Harriet Classon minns hur det var när hälsosatsningen började på allvar:

\-Det rådde ju en förtvivlan över de jättehöga ohälsotalen! Vi var uppe i 12,9 procent i genomsnitt, 16-17 procent och mer i vissa yrkesgrupper. Vi bestämde oss för att sätta av fem miljoner till projekt som byggde på förslag direkt från golvet, utan att sållas av någon chef. Vi fick många förslag och det kunde exempelvis handla om bullret i förskolorna, eller specialutformad styrketräning på arbetstid för lokalvårdarna.

\-Efter två år, då alla förslag varit välkomna, fortsatte vi med nya projekt där vi smalnade av till att förslagen speciellt skulle lyfta de långtidssjukskrivna. Som i övriga landet var det långtidssjukskrivningarna som stod för största delen av sjukskrivningsdagarna.

I en treårig satsning anställde kommunen två personer som mötte och följde alla långtidssjukskrivna, och stöttade dem med samtal, olika aktiviteter och kurser i stresshantering.

– Vi kunde se att det fanns medarbetare som blivit osynliga och bortglömda på arbetet när de blivit långvarigt sjuka. Andra kom in och gjorde deras jobb och de var inte efterfrågade överhuvudtaget – det var förfärligt, säger Harriet Classon. Vi lade nu ett tydligare ansvar på våra chefer, som måste ha regelbundna samtal med alla sina långtidssjukskrivna medarbetare.

Långt före de ändrade sjukskrivningsreglerna 2008 började Skellefteå på så sätt få ner sjukskrivningstalen. Som bäst var man nere i 4.9. Det senaste året har man som i övriga landet fått se en liten ökning igen – senaste siffran är 5.1.

### “Se kommunen som attraktiv arbetsgivare”

De första årens olika satsningar har följts av flera EU-projekt på senare år med teman som “friskare arbetsplatser” och “hälsofrämjande medarbetarskap”, i samverkan med andra aktörer och folkhögskolan Medlefors.

Kommunen satsade tidigt på samverkansavtalet Fas05 och arbetade mycket brett med sin värdegrund. I arbetsmiljöutbildningen har man tagit med det hälsofrämjande perspektivet, med friskfaktorer, utan att tappa bort riskfaktorerna. Just nu står själva arbetsmiljöarbetet i fokus och efter en grundlig översyn har parterna gemensamt tagit fram en ny policy, som man satsar mycket möda på att få ut i verkligheten.

Mycket har hänt under 2000-talets första tio år – men allt är inte frid och fröjd, och parterna är inte överens om allt. Det finns många utmaningar kvar på väg till målet om hälsofrämjande arbetsplatser.

– Nu när ekonomin kärvar, gäller det att inte stressa våra anställda för mycket och frestas att lasta på dem för mycket, säger Harriet Classon. Och det är otroligt viktigt att se varje anställd som en egen person. Medarbetarsamtalet är en av de viktigaste arbetsredskapen i mötet mellan chef och medarbetare. Där kan vi bli bättre!

– Framöver kommer alla arbetsgivare behöva anställa fler ur ungdomskullar som minskar och då gäller det att man ser oss i kommunen som en attraktiv arbetsgivare. Men hittills har vi kanske varit duktigare att göra saker, än att prata om vad vi har gjort. Vi måste bli bättre på att också visa vad vi kan erbjuda som arbetsgivare.

“Håll i och håll ut.” Så sade en tidigare personalchef i Skellefteå och Harriet Classon tycker att det sammanfattar en viktig lärdom av 10-15 års arbete. Det finns saker som visade sig ta mycket längre tid än de trodde, som att få alla långtidssjukskrivna tillbaka i arbete. Det finns fler lärdomar:

– Det finns inga enkla lösningar och inga universallösningar. Man ska aldrig arbeta i kampanjer, utan jobba mer långsiktigt genom att få in det i det vanliga arbetssättet, med årliga rutiner, som kompetensplaner och det systematiska arbetsmiljöarbetet.

### Ris och ros från facket

Vad tycker facket om kommunens satsningar på att bli en hälsofrämjande arbetsplats? Maria Burlin, undersköterska och ledamot i styrelsen för Kommunal i Västerbotten, har varit med i arbetet med Skellefteås variant av Mönsterarbetsplatsen, liksom med EU-projektet Friskare Arbetsplatser. Hon ger både ros och ris.

– Vi har en bra kommun som ser framåt, men ibland går inte tänket i toppen hela vägen ner till golvet, säger hon. Det är en enorm skillnad mellan olika arbetsplatser när det gäller hur det ser ut med delaktigheten. Det beror på hur mycket arbetsledare vill ha kontroll och hur mycket de vågar släppa ifrån sig. Det finns arbetsplatser där chefer, fackliga företrädare och anställda blir ett “vi”. Men så är det inte överallt.

När det gäller satsningen på Mönsterarbetsplatsen, säger hon att ingenting är så bra att det inte kan bli bättre – och det är delaktigheten som måste bli bättre:

\-Vi har hela tiden sagt att det saknas ett “hur”, alltså hur det ska gå till på den arbetsplats som vill bli utsedd. För mig är det viktigt att alla på arbetsplatsen är med i det arbetet, säger hon. Nu finns det exempel på att det blivit fel, med ställen som blivit Mönsterarbetsplatser utan att de anställda ens vet om det och där de tycker att ingenting fungerar och att arbetsledaren är dålig.

Hon berättar att parterna efter en knagglig start nu kommit överens om att gemensamt ta itu med “hur”-frågan.

– Det känns roligt att köra igång igen, säger hon. Vi har öppnat oss mer och mer i ett samarbete där vi lyssnar på varandra.

På Vision är Katarina Holmqvist huvudskyddsombud och även från henne kommer ris och ros:

– Mönsterarbetsplatsen är en kanonidé, men det skulle gå att utveckla den, säger hon. Jag vill inte vara negativ, men jag ser arbetsplatser som blivit Mönsterarbetsplatser men som inte borde ha blivit utsedda. Samverkan har inte fungerat. Hälsoboksluten borde man se till att få ut och verkligen använda i verksamheten.

– Men i det stora hela är jag stolt över att arbeta i Skellefteå kommun. Vi har en egen företagshälsovård som fungerar väldigt bra och kommunen är bra på att jobba med det hälsofrämjande. Man låter oss från facket vara delaktiga i arbetet, säger Katarina Holmqvist.

FAKTA/Balanserade styrkort
--------------------------

Balanserat Styrkort (Balanced Scorecard) är en metod för att mäta och styra verksamheter, genom att koppla ihop strategi och mätetal – enligt principen “det som blir mätt blir också gjort”. Metoden introducerades för tjugo år sen och går ut på att med hjälp av så kallade styrkort få med fler perspektiv än bara det ekonomiska. För att få ett mer långsiktigt och framåtinriktat synsätt har man styrkort som med nyckeltal tar upp mål och resultat när det gäller hur nöjda brukarna (kunderna) är, lärande och utveckling i verksamheten, förbättringar i det inre arbetet när det gäller kvalitet och tidsåtgång. I svenska versioner av balanserade styrkort finns också ett medarbetarperspektiv, med mål exempelvis om attraktivitet som arbetsgivare och personalutveckling. Källa: Wikipedia.

