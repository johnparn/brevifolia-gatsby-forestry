---
content_type: article
date: 2015-01-07T10:00:00
title: 'Jämtland först att stödja rökfritt samhälle'
original_id: 15817
slug: jamtland-forst-att-stodja-rokfritt-samhalle
image: "../images/tobacco_elin_khokhar_940x450hb1.jpg"
image_caption: 'Elin Khokhar, distriktsläkare med levnadsvanor vid sjukdom som specialitet, är Jämtlands ambassadör när det gäller regionens medverkan i rörelsen Tobacco Endgame.'
author: Adam Fredholm
friskfaktorer: ''
activity: ''
articles_teasers_2: []
article-teasers-list: []

---

Ökad folkhälsa genom att spika ett slutdatum för rökning. Det är den internationella rörelsen Tobacco Endgames grundtanke. Jämtland är först bland regioner och landsting att stödja idén att det ska vara färdigrökt i Sverige 2025.

– I Jämtland har vi en vision om god hälsa och positiv livsmiljö för alla medborgare i länet. Men ska vi komma dit, då måste vi få ner rökningen, säger Elin Khokhar, distriktsläkare som delar sin tid mellan vårdcentralen i Myrviken och Folkhälsocentrum i Region Jämtland Härjedalen.

I oktober 2014 beslutade landstinget i Jämtland, numera Region Jämtland Härjedalen, att sätta ett slutdatum för rökning i länet. Idén kommer från Tobacco Endgame, en rörelse som hittills är verksam i Finland, Nya Zeeland, Sverige och på Irland. Elin Khokhar är något av en ambassadör för Jämtlands medverkan i rörelsen. Hon har också skrivit en plan för regionens fortsatta arbete för ett rökfritt samhälle.

– Vi behöver påverka kommunerna i vårt län, vi måste börja här. Och vi behöver jobba nationellt. Om andra landsting och regioner också tar den här vägen kan vi tillsammans påverka regeringen att sätta ett slutdatum för rökning, säger Elin Khokhar.

– Inom regionen måste vi jobba med våra medarbetare som är tobaksberoende och erbjuda dem bättre rökavvänjning.

### Ökad kunskap ska ge jämlik vård

Sedan 1980-talet har andelen rökare i Sverige minskat med hälften. Numera är runt 14 procent av befolkningen så kallade dagligrökare, enligt Centralförbundet för alkohol- och narkotikaupplysning. Tobacco Endgame-rörelsens mål är att mindre än 5 procent av medborgarna ska vara rökare år 2025. I Jämtland har reaktionerna varit positiva när det gäller regionens mål att minska rökningen.

– Alla som på något sätt är insatta i det här tycker det är fantastiskt att vi har kommit så långt att vi kunnat ta beslutet. Det är nu arbetet börjar, säger Elin Khokhar.

– Vi har distriktssköterskor på nästan varje vårdcentral som är diplomerade tobaksavvänjare. De behöver få mer tid att jobba med tobaksavvänjning, och vi måste få så många rökare som möjligt att vända sig till dem.

En stor del av arbetet på Folkhälsocentrum i Region Jämtland Härjedalen går ut på att informera medborgarna om hur de själva kan förbättra sin hälsa. Små förändringar av dagliga vanor kan betyda mycket för hälsan. Inte minst när det gäller användning av tobak.

> För att få en jämlik vård måste vi höja kunskapen om hälsoriskerna med rökning

– För att få en jämlik vård måste vi höja kunskapen om hälsoriskerna med rökning. Den behandling vi erbjuder ska inte bara vara för den som har lite bättre utbildning eller är lite mer pådriven. Den ska vara för alla, säger Elin Khokhar.

### Sundare vanor ger bättre hälsa

På vårdcentralen i Myrviken strax söder om Östersund arbetar Elin Khokhar aktivt med att få patienterna att se över sina levnadsvanor. Kopplingen mellan sviktande hälsa och till exempel kost- och motionsvanor är ofta tydlig. Och även här handlar det om att informera om vad som är skadligt för hälsan och visa på alternativ för vad man kan göra i vardagen för att må bättre.

– I mina samtal om levnadsvanor försöker jag motivera till en förändring i positiv riktning. Det kan gälla alkohol, tobak, fysisk aktivitet och stillasittande, kostvanor, stress eller sömn. Det är ganska sällan som man har bara en ohälsosam levnadsvana.

– Tittar man på rökare hittar man där fler med en hög konsumtion av alkohol. Ibland kan det vara så att man alltid röker när man tar ett glas ett vin, och då kan man behöva se över sina dryckesvanor för att kunna sluta röka. Övervikt och rökning, eller fysisk inaktivitet och rökning, hänger också ihop, säger Elin Khokhar.

### Att hjälpa anställda sluta röka ökar trovärdigheten

Ska man försöka minska rökningen i Jämtland kan vårdsektorn vara ett lämpligt ställe att börja på. Regionen är nämligen länets största arbetsgivare, med nära 4 000 anställda. Här finns chansen att nå ut med tobaksinformation till många människor, men det betyder också att regionen kan behöva se över den hjälp man erbjuder anställda som vill sluta röka.

– Vi måste ta upp frågan om hur vi möter och stöttar de anställda i regionen som röker. Jobbar jag på en liten arbetsplats vill jag kanske inte vända mig till min arbetskamrat för tobaksavvänjning, utan vänder mig kanske hellre någon annanstans. Så här behöver vi nog tänka ett varv till, för att se vad vi ska erbjuda våra anställda i en stor region i glesbygd, säger Elin.

– För att kartlägga behovet av stöd får vi kanske gå ut till alla chefer på varje nivå och fråga hur många av deras anställda det handlar om. Samtidigt är det något cheferna skulle kunna ha stor nytta av. Ska vi kunna jobba trovärdigt med rökavvänjning för patienter så behöver vi också visa att regionen som arbetsgivare erbjuder de anställda hjälp att sluta röka.

### Att bidra med kunskap och få bättre arbetsmiljö

Jämtland är ett län där man redan sedan tidigare arbetar aktivt för att förbättra folkhälsan. Många sjuksköterskor är specialutbildade inom rökavvänjning. Regiondirektör Björn Eriksson ser Tobacco Endgame som ett tillfälle för regionen att få bidra med kunskap och engagemang i satsningen för ett rökfritt samhälle.

– Vi har sedan många år en bra rökavvänjningskultur här i Jämtland. Så Tobacco Endgame är något som vi verkligen tände på och vill stötta så mycket vi kan, säger han, och tillägger:

– Målet är bättre hälsa för medborgarna i länet. Men vi vill också bidra med kompetens och vilja för att det här ska vara en nationell satsning. Vi hoppas att fler landsting och regioner följer efter och tar beslut för att stoppa rökningen.

På Östersunds sjukhus har de anställda läst på den interna webbplatsen att Jämtland som första region/landsting ansluter sig till Tobacco Endgame-rörelsen. Nyheten i sig väcker visst intresse och kanske en smula stolthet bland personalen. Caroline Andersson, sjuksköterska, fackligt förtroendevald för Vårdförbundet och skyddsombud på dialysavdelningen, välkomnar regionens initiativ.

– Jag tycker det är jättebra att Jämtland tar stafettpinnen och satsar på att bli rökfritt. Och jag tycker att all personal som jobbar inom vården ska vara rökfri.

– De flesta inom regionen är ju här för att främja hälsa och jobba sjukdomsförebyggande, och då ska man väl föregå med gott exempel, säger Caroline Andersson.

