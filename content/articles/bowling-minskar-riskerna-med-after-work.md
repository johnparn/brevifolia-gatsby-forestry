---
content_type: article
date: 2015-02-24T08:42:00
title: 'Bowling minskar riskerna med after work'
original_id: 15825
slug: bowling-minskar-riskerna-med-after-work
image: "../images/bowling_aw_940x450hb1.jpg"
image_caption: ''
author: Adam Fredholm
friskfaktorer: ''
activity: ''
articles_teasers_2: []
article-teasers-list: []

---

Att ta ett glas efter jobbet med kollegorna är en avkopplande belöning för många. Men vissa känner sig pressade att följa med och andra kan ha svårt att dricka med måtta. Lösningen kan vara att istället umgås utan alkohol eller välja en aktivitet där drickandet inte kommer i första hand.

– Jag tycker man ska begränsa antalet gånger man dricker alkohol per vecka, säger Anna Söderpalm Gordh, docent i experimentell psykiatri på Sahlgrenska akademin vid Göteborgs universitet.

– Man brukar säga att riskgränserna är 9 glas alkohol i veckan för kvinnor och 14 glas för män. Det kommer du upp i ganska snart om du dricker alkohol på helgen, äter middag ute någon gång i veckan och dessutom ska dricka på after work.

> Det finns en massa skoj att göra tillsammans med sina arbetskompisar där man inte behöver dricka

Runt 20 procent av den vuxna befolkningen i Sverige har en riskabelt hög alkoholkonsumtion, enligt regeringens Missbruksutredning från 2011. För den som ligger i riskzonen kan after work med arbetskamraterna sluta med att det blir flera glas för mycket. Andra kan känna sig tvingade att följa med ut och dricka fast de hellre skulle vilja avstå.

– Det finns en massa skoj att göra tillsammans med sina arbetskompisar där man inte behöver dricka, säger Anna Söderpalm Gordh.

– Man kan också välja aktiviteter där det inte handlar om alkoholen i första hand. Som att spela bowling eller boule, gå på teater eller se en show.

### Hemma, i tandläkarstolen eller på Hawaii

Till skillnad från många andra alkoholforskare studerar Anna Söderpalm Gordh individer som inte har utvecklat ett missbruk. Hon tittar bland annat på hur deras upplevelser av alkohol påverkas av faktorer som stress, ärftlig belastning av alkoholism och köns- och åldersskillnader. Men också på skillnaden mellan att dricka i sällskap med andra och att dricka i ensamhet.

![Anna Söderpalm Gordh](https://www.suntarbetsliv.se/wp-content/uploads/2015/02/anna-soderpalm-gordh_200x240ab-1.jpg "Anna Söderpalm Gordh")– Jag håller på med en studie som handlar om i vilken kontext du dricker alkohol, i vilket sammanhang. Och där ser jag att om man dricker alkohol tillsammans med andra så upplever man alkoholen som mer positiv än om man dricker samma dos alkohol ensam. Man blir gladare, pratsammare och mer varm i kläderna.

– Det kan ju låta självklart, men för mig är det inte så självklart. Därför att alkohol är en farmakologisk substans som påverkar din hjärna på ett speciellt sätt, och den borde påverka dig likadant oavsett var du befinner dig. Tar du en medicin ska den påverka dig likadant oavsett om du tar den hemma, i tandläkarstolen eller på Hawaii, säger Anna Söderpalm Gordh, och fortsätter:

– Men så är det inte med alkohol. Dricker du alkohol i ett socialt sammanhang som after work och upplever det som kul och kanske lite spännande att umgås med dina arbetskompisar, så kommer du att vilja ha mer alkohol än om du hade suttit ensam hemma och druckit samma dos. Vilket naturligtvis gör att blir after work en form av risksituation.

### När after work växer till fritidsintresse

Att umgås med sina kollegor efter arbetet kan vara trevligt och föra mycket gott med sig. Lär vi känna varandra bättre kan det bli roligare att gå till jobbet, vilket i sin tur kan bidra till en god psykosocial arbetsmiljö. En after work där alkoholen kommer i andra hand kan till och med leda till ett nytt fritidsintresse.

![Ann Hoflin](https://www.suntarbetsliv.se/wp-content/uploads/2015/02/ann_hoflin_200x240ab-1.jpg "Ann Hoflin")– Första gången jag spelade bowling var för 15 år sedan på en after work med jobbet, berättar, Ann Hoflin, gruppledare för patientkontoret på Södersjukhusets ekonomiavdelning i Stockholm.

– När jag hade provat på att bowla tänkte jag att det här skulle vara kul att göra fler gånger. Då engagerade jag mig i Södersjukhusets idrottsförening och så rullade det på.

Ann Hoflin har fortsatt att spela bowling. En gång i månaden spelar hon med SÖS IF på Bowl-o-rama i Årsta strax söder om Stockholm. Varje år deltar de i både landstings- och riksmästerskapet för landstingsanställda. Hon är också med i en grupp på 6–7 spelare från föreningen som tävlar i bowlingens korpserie, som numera kallas kråkbowling.

Att det serveras alkohol i bowlinghallarna är inget Ann Hoflin och hennes kamrater tänker särskilt mycket på.

– Till månadsträffarna kommer man ofta direkt från jobbet och börjar med att äta mat. Det är klart att någon kanske tar en öl, men många kör bil dit och en del har med sig sina barn. Man kommer dit för att spela bowling, inte för att träffas och dricka alkohol, säger hon.

### Åka långfärdsskridskor till musik

Stockholms landstings idrottsförbund, SLIF, stödjer den hälsofrämjande verksamheten inom landstinget och fungerar som ett samlingsorgan för de lokala idrotts- och friskvårdsföreningarna ute på arbetsplatserna. Förbundet hjälper till att starta föreningar och arrangerar landstingsmästerskap i grenar som bowling, innebandy och golf.

I SLIF:s styrelse arbetar landstingsanställda ideellt. Förbundets kansli ligger vid Medborgarplatsen på Södermalm. Här jobbar fem personer med att få anställda inom landstinget att motionera och umgås med varandra.

– Folk stressar mycket i dag. Jag tror att man behöver ha lite roligt ihop, säger Åsa Michaelsson, idrottskonsulent på SLIF-kansliet.

– En aktivitet vi har är långfärdsskridskor på Östermalms idrottsplats. Man åker på en upplyst rundbana och det spelas musik och är mycket rörelse. Det brukar folk tycka är väldigt trevligt, säger hon.

### Kurser i allt mellan himmel och jord

Att SLIF inte har någon uttalad alkoholpolicy kan bero på att det inte behövs någon. Tanken är att man ska känna glädje och gemenskap genom att röra på sig och ha roligt tillsammans med sina arbetskamrater. Det är ett hälsofrämjande koncept.

![Tomas Bergenfeldt](https://www.suntarbetsliv.se/wp-content/uploads/2015/02/tomas_fotoglenn_200x240ab-1.jpg "Tomas Bergenfeldt")– För min del tycker jag att man ska se den här typen av fysisk aktivitet, friskvårdstimme och friskvårdsbidrag som en investering. Inte som en kostnad, säger Tomas Bergenfeldt, verksamhetsledare på SLIF-kansliet, och tillägger:

– Att ha trevligt med sina arbetskamrater kan ju aldrig vara något annat än positivt, som jag ser det. Vi försöker avdramatisera det här med fysisk aktivitet för att nå fler människor. Och vi har inspirationskurser i allt mellan himmel och jord, som löpning, simning, cykling, skidåkning och dans.

**Hur går man då tillväga om man vill starta en förening på sin arbetsplats?**

– Ja, då kontaktar man oss så skickar vi över alla dokument man behöver, eller så laddar man ner dem på vår hemsida. I motsats till andra idrottsförbund där föreningarna måste betala för att finansiera förbundets verksamhet pytsar vi ut pengar till våra föreningar i form av startbidrag och aktivitetsbidrag. Vi håller också kurser i föreningskunskap, säger Tomas Bergenfeldt.

– Bidragen ska i första hand vara kopplade till fysisk aktivitet, men vi försöker att inte vara jättefysiska. Det finns till exempel också föreningar som sysslar med foto, säger han.

Om SLIF
-------

*   heter numera RSIF, Region Stockholms idrotts- och friskvårdsförbund
*   Ideellt samverkansorgan för idrotts- och friskvårdsföreningar i Region Stockholm
*   Grundat 1971
*   Arbetar med föreningsutveckling och aktiviteter
*   Organiserar ett 40-tal lokala föreningar
*   Driver IF Oliven, för regionanställda som inte har en lokal förening på sin arbetsplats

Läs mer om förbundets verksamhet och registrera din förening på [rsif.nu](https://regionstockholmsif.se/)

Tips i artikeln på alternativ till after work
---------------------------------------------

*   Badminton
*   Beach volley
*   Boule
*   Bowling
*   Curling
*   Cykling
*   Dans
*   Fotografi
*   Golf
*   Innebandy
*   Löpning
*   Show
*   Simning
*   Skidåkning
*   Skridskoåkning
*   Teater

Läs också:
----------

Missbruksutredningen [_Bättre insatser vid missbruk och beroende_](http://www.regeringen.se/rattsdokument/statens-offentliga-utredningar/2011/04/sou-201135/ "Bättre insatser vid missbruk och beroende") i PDF-format på regeringens webbplats.

