---
content_type: article
date: 2014-03-14T12:46:45
title: 'Konstnärer istället för konsulter'
original_id: 15631
slug: konstnarer-istallet-for-konsulter
image: "../images/konstprojektpajobbet-huvudbild1.jpg"
image_caption: 'Så här kan det se ut när en bildkonstnär från SKISS-projektet smyckar ett rum på en arbetsplats tillsammans med de anställda. Dessa bilder är tagna av bildkonstnären Pontus Lindvall som arbetade i ett SKISSprojekt i Nynäshamn.'
author: Cecilia Elander
friskfaktorer: ''
activity: ''
articles_teasers_2: []
article-teasers-list: []

---

I ett rum fullt med kuddar satt politiker och tjänstemän på golvet och hade möte. I deras vanliga sammanträdesrum var barn fullt sysselsatta med att rita hur de ville att deras lekparker skulle se ut i framtiden. Så såg det ut när konstnärer anlitades för att förbättra arbetsklimatet och hälsan för medarbetare i Botkyrka kommun.

Mellan 2005 och 2010 provade 38 arbetsgrupper runt om i Sverige olika sätt att samarbeta med konstnärer, arbetsgruppen i Botkyrka kommun var en av dem.

De deltog i Skiss, SamtidsKonstnärer i SamtidsSamhället, ett projekt som syftade till att genom konst främja kompetensutveckling och hälsa i arbetslivet och samhället i stort.

Det initierades av det folkrörelsestyrda Konstfrämjandet som i mer än tio år har jobbat för att utveckla metoder för hur bildkonstnärer kan bidra till hälsa inom arbetslivet.

Syftet med projektet var att samla, stimulera och sprida erfarenheter och kunskaper om arbetsmetoder och modeller som motverkar arbetsrelaterad ohälsa med hjälp av konstnärer i arbetslivet. I ett treårigt forskningsprojekt finansierat av AFA Försäkring har forskare följt och utvärderat kultursatsningen.

### Utgår från de behov som finns i gruppen

Exemplet med politikerna och tjänstemännen ovan är taget från Botkyrka kommunhus. Där arbetade konstnärerna Charlotte Åberg och Lott Alfreds under 10 månader med en grupp på tio personer på personalavdelningen. I vanliga fall satt inte personalen på kuddar på golvet.

Men just den här dagen var det upp och nedvända dagen, en av många aktiviteter som konstnärerna tog initiativ till under sin tid på kommunen. Syftet var att skapa närmare relationer mellan personalavdelningen och deras uppdragsgivare, det vill säga politiker och tjänstemän.

**–** Vi utgick ifrån de behov som fanns i den grupp vi skulle jobba med. Vi frågade om det var något som personalen tyckte var viktigt att förbättra och så jobbade vi med det, säger Charlotte Åberg.

Hon har arbetat som konstnär i 13 år, varav fem i SKISS-projektet. För henne är det viktigt vad som händer i mötet mellan konst, människor och kommunikation och de känslor och tankar som uppkommer av det mötet. Det kallas social skulptur och är en av de konstnärliga inriktningar som var viktig i utformningen av SKISS.

**–** Som konstnär kan man använda känslor, tankar och samtal som konstnärligt material och utifrån det jobba med viktiga frågeställningar.

### Konst bidrar till bättre arbetsklimat

Anette Ragnewall, en av deltagarna i Skiss-projektet på personalavdelningen i Botkyrka, har bara positiva minnen av projektet. Hon tycker att det konstnärliga arbetssättet bidrog på många olika plan, bland annat skapade det en möjlighet att närma sig frågor på andra sätt än man brukar göra.

Hon menar att det vanligaste på en arbetsplats är att man har formella möten med en agenda som ska följast. Genom att våga göra saker på ett nytt sätt väcks andra tankebanor och det blir lättare att ta upp svåra eller känsliga frågeställningar. Hon skrattar när hon tänker tillbaka på upp- och nedvända dagen.

**–** Hela våningsplanet vändes upp och ned och vi hade otroligt roligt. Det var verkligen kul att våga testa något helt annorlunda.

Anette Ragnewall upplevde att dagen gjorde starkt intryck på alla som deltog. En lång tid efteråt skämtades det om och kommenterades det som hänt. Man vände ord och meningar bak och fram när man skickade mejl till varandra.

Relationen till uppdragsgivarna blev lättsammare och öppnare och kollegorna i arbetsgruppen kom närmare varandra.

**–** Sen är det ju svårt att säga exakt vad det beror på, men det är helt klart att projektet var väldigt positivt för vår arbetsmiljö.

### Utvärdering visar goda effekter

Skiss-projektet pågick mellan 2005 och 2010. De flesta projekten pågick i cirka sex månader. 2011 sammanställdes resultaten bland annat i boken Nio rapporter om Skiss. En av författarna är Gunnar Augustsson, forskare och universitetslektor i pedagogik på Mittuniversitetet i Härnösand.

Han följde några av projekten då de pågick och han ingick också i den nationella forskargruppen som utvärderat projektet som helhet.

Gunnar Augustsson menar att utvärderingen visar att konst har en stor positiv effekt på människor, även på arbetsplatsen. Däremot vet man inte hur lång tid den effekten håller i sig.

**–** Vi skulle behöva göra en uppföljning på det, men vi har inga ekonomiska resurser att göra det.

Men att man ännu inte vet resultaten på lång sikt tycker han inte ska hindra arbetsgivare att ta in konstnärer på arbetsplatser. Den positiva påverkan är så stor, menar han. Dessutom visar utvärderingen av Skiss-projektet att det finns ett starkt intresse och ett behov från medarbetare att träffa yrkesgrupper som kan hjälpa dem att tänka friare, mer kreativt och utanför ramarna.

**–** Att anlita en konstnär är inte mer flummigt än att ha en medarbetardag. Skillnaden mot att anlita exempelvis en organisationskonsult är att en konstnär jobbar mer med emotionella processer än rationella.

> Främja kreativitet och hälsa med konstnärer

Gunnar Augustsson menar att processer kan fungera på olika sätt. Det vanligaste är att man ser det som något som ska ske i en kronologisk ordning. Man ska från punkt A till punkt B och helst komma fram till något beslut.

Men man kan också se processer som en stämning eller känsla och som ett sätt att orientera sig i det som sker på arbetsplatsen. En av fördelarna med att arbeta med processer ur det perspektivet är att det blir ett sätt för medarbetarna att skapa en känsla av sammanhang.

**–** Det är hälsofrämjande att vara en del i ett sammanhang. Och det friare synsättet på processer främjar en kreativitet som skapar ett vi, en positiv energi och en starkare gruppkänsla.

Gunnar Augustsson menar också att konstnärernas mer fria syn på processer gör att det blir accepterat att vara kreativ. Och det behövs eftersom det på många arbetsplatser finns en stelhet och en rädsla för att kliva utanför ramarna.

Konsten ger också en möjlighet till reflektion över den arbetssituation man är i. Det ger möjlighet till en medvetenhet och en bekräftelse av ens egna upplevelser av jobbet.

Någon av deltagarna uttryckte att hon genom konsten blivit medveten om de oerhört komplexa arbetsförhållanden som fanns på arbetsplatsen. En annan sa att det blev tydligt vad de egentligen gör.

**–** Som jag ser det så för konstnärerna med sig en annan form av lärandemiljö. Personalen på de arbetsplatser som varit med har fått möjlighet att lära sig om sig själva och sin arbetsplats på ett nytt sätt. Om man tar till vara på de reflektionerna blir det en utveckling, säger Gunnar Augustsson.

### Ett sätt att vila från krav

Men blir inte SKISS ytterligare en sak som ska göras i ett redan uppskruvat arbetstempo? Nej, menar Gunnar Augustsson. Det har visat sig att många av de arbetsgrupper som har jobbat med SKISS har känt sig stressade och överbelastade, men projektet kändes ändå inte som en belastning.

**–** Snarare tvärtom. Man upplevde det som om konsten blev en plats att vila från kraven.

Gunnar Augustsson tycker att fler arbetsplatser ska våga anställa eller anlita konstnärer utan att veta vad det kommer att resultera i.

**–** Det är inte konstigare än att man erbjuder sina anställda terapi eller träning via jobbet. Då kan man inte heller förutspå slutresultatet.

En framtidsdröm är att organisationer anställer konstnärer på samma sätt som många har beteendevetare eller kuratorer på fasta tjänster.

**–** Många arbetsplatser efterfrågar ju en ökad kreativitet. Och jag tror att konstnärer är en perfekt yrkesgrupp att anlita om man vill främja både kreativitet och hälsa på arbetsplatser, säger Gunnar Augustsson.

