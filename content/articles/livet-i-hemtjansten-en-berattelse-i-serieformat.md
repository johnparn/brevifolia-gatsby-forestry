---
content_type: article
date: 2013-10-15T10:32:00
title: 'Livet i hemtjänsten – en berättelse i serieformat'
original_id: 15747
slug: livet-i-hemtjansten-en-berattelse-i-serieformat
image: "../images/anhoriga1_artikel-940x450-hb1.jpg"
image_caption: 'I serieboken De anhöriga berättar Pelle Forshed om en fiktiv Pelle som arbetar inom hemtjänsten.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Pelle Forshed är tecknare och författare till De anhöriga – åtta tecknade noveller. Det är en ganska sorgsen bok om livet i hemtjänsten ur flera perspektiv: de anställdas, pensionärernas och de anhörigas. Men Pelle Forshed har själv jobbat i hemtjänsten och trivdes egentligen bra.  
– Ett av de bästa jobb jag har haft, säger han.

**Hur kom det sig att du gjorde en seriebok om hemtjänsten?**

– Jag jobbade åtta år i hemtjänsten från år 2000 och framåt, och försökte samtidigt ta mig fram som serietecknare. Jag samlade på mig mycket tankar och funderingar, men det var först när jag hade slutat där som jag tänkte att jag kunde göra något av det, säger Pelle Forshed.

![Pelle Forshed, författare och tecknare.](https://www.suntarbetsliv.se/wp-content/uploads/2013/10/pelle-forshed_forlagsbild-160x205-ab-1.jpg "Pelle Forshed, författare och tecknare.")

– Först ville jag göra det mer självbiografiskt, men det stötte på hinder. Som anställd i hemtjänsten har man tystnadsplikt, så jag kunde inte berätta hur självupplevt som helst. Men med en fiktiv Pelle i huvudrollen kunde jag ändå ta upp små dilemman och tankar som jag hade under tiden i hemtjänsten, även om jag inte själv hade varit med om dem.

**Du berättar om övervakningskameror och beskyllningar från anhöriga om att hemtjänstpersonalen inte tar hand om de äldre som det är överenskommet. Var det vanligt i er arbetsgrupp att anhöriga kritiserade hemtjänsten?**

– Ja, det pratade vi en del om, vi som jobbade ihop. Det som gör jobbet i hemtjänsten så speciellt är att man ofta måste bygga upp en relation till de anhöriga också, säger Pelle.

> Det som gör jobbet i hemtjänsten så speciellt är att man ofta måste bygga upp en relation till de anhöriga också

– Det finns så mycket bakom. Och man kastas in i deras liv och deras inbördes relationer, som kan ha varit både bra och dåliga. Det blir en del av ditt jobb att hantera det där.

**En tant kräks och Pelle i boken hinner inte byta hennes klänning innan han måste vidare. Ensamma Gunnar har väldigt fasta vanor, men behöver en dag oväntad hjälp, något som spräcker hela schemat för Pelle. Var det en vanlig känsla hos dig att inte hinna ta hand om de som du hade ansvar för?**

– Ja, absolut. Schablonbilden av hemtjänsten är ju att det alltid är stressigt. Och det var det också, säger Pelle.

– Den hemtjänst som jag jobbade på avknoppades under min tid där, och min chef tog över verksamheten själv. Det blev mer effektiviserat, och till en del kanske det behövdes. Men på det hela taget blev det allt stressigare och allt mindre tid hos varje pensionär.

– Om allt flyter så funkar det ju, då hinner man kanske sitta ner en stund hos en och annan. Men om någon börjar kräkas, eller någon har ramlat och behöver plåstras om, kanske få hjälp att komma till läkare – då blir det problem. Men oförberedda saker händer ju när man jobbar med människor och inte med maskiner.

**Det är ganska sorgsna berättelser som du har skapat. Hur trivdes du egentligen med att jobba i hemtjänsten?**

– Jag trivdes väldigt bra, det är ett av de bästa jobb jag haft. Det kanske man inte förstår av boken, men det gjorde jag. Det kändes bra att göra något på riktigt som betydde något för andra, att känna sig behövd, säger Pelle.

– Och man fick vara sig själv, behövde inte förställa sig för att sälja in något eller så, som många jobb går ut på idag. Men jag upplevde också att jobbet innehöll en sorts inbyggd sorg. Det är ju människor i slutet av livet man tar hand om, och det är lite melankoliskt.

**När du tänker tillbaka på din tid i hemtjänsten, finns det något du tycker man borde förbättra med jobbet?**

– Det behövs mer tid för varje besök. Jag är också skeptisk till den här privatiseringsvågen och alla skandaler som följt i spåren av den. När det ekonomiska ansvaret ligger på chefen så är det klart att det är vinsten som blir intressant, och de som behöver hjälp hamnar i skymundan, säger Pelle.

– Det påverkar både servicen för pensionärerna, och arbetsmiljön för de anställda. Drar man ner på tiden blir det sämre för båda de grupperna – det går inte att komma ifrån.

De anhöriga – åtta tecknade noveller är utgiven av Kartago förlag, och några av berättelserna har tidigare publicerats i tidningen Arbetaren.

Läs också:
----------

[Vård i annans hem – ett verktyg för att skapa en bättre arbetsmiljö i bland annat hemtjänsten.](https://www.suntarbetsliv.se/verktyg/vard-i-annans-hem/ "Vård i annans hem – ett verktyg för att skapa en bättre arbetsmiljö i bland annat hemtjänsten.")

