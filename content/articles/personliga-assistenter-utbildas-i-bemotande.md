---
content_type: article
date: 2013-02-07T10:15:00
title: 'Personliga assistenter utbildas i bemötande'
original_id: 15721
slug: personliga-assistenter-utbildas-i-bemotande
image: "../images/persass1-scanpix-940x450-hb1.jpg"
image_caption: 'Personkemin är grundförutsättningen i jobbet som personlig assistent, men utbildning behövs också.'
author: Margareta Edling
friskfaktorer: ''
activity: ''
articles_teasers_2: []
article-teasers-list: []

---

Att vara personlig assistent är ett fritt och omväxlande arbete. Samtidigt arbetar man ensam och kan känna sig utsatt i bland. Utbildning är viktigt både för att kunna hjälpa brukare med olika behov och för att veta hur man hanterar en hotfull situation.

Personkemin är den grundförutsättning som jobbet vilar på. Fungerar det inte mellan brukaren och den personliga assistenten går det inte att göra ett bra arbete. Samtidigt behöver personliga assistenter stöd och utbildning för att kunna vara professionella.

![Camilo Henriquez, personlig assistent.](https://www.suntarbetsliv.se/wp-content/uploads/2013/02/camilo_skyddsombud-160x205-ab-1.jpg "Camilo Henriquez, personlig assistent.")Den bilden ger Camilo Henriquez, huvudskyddsombud för Kommunal i Salems kommun, strax söder om Stockholm. Han har arbetat heltid som personlig assistent i över tio år, senast hos en brukare som blivit fysiskt sjuk på äldre dagar. Just nu är han tjänstledig för sitt fackliga uppdrag, men han har fortfarande mycket kontakt med de personliga assistenterna i Salem, framför allt de kommunanställda.

Att vara personlig assistent är ett viktigt och ofta omväxlande jobb, tycker han. Som assistent hjälper han brukaren med allt det vardagliga, som mat, kläder, personlig hygien och medicinering (efter delegation från distriktssköterskan). Har brukaren ett aktivt liv kan arbetet innebära mycket rörelse, som promenader och bio- eller restaurangbesök. Är personen å andra sidan deprimerad, socialt isolerad eller har en allvarlig psykisk funktionsnedsättning påverkar det assistentens arbetssituation. Det är brukaren, eller någon anhörig, som avgör vad som ska ske om dagarna.

– Du ska vara brukarens armar och ben och du är med vid både bröllop och begravning. Du ska finnas, men ändå inte synas. Du ska inte bli allt för mycket kompis och absolut inte ta över brukarens talan, säger Camilo Henriquez.

### Möten med kollegorna värdefulla

Han har själv aldrig råkat ut för hot eller våld, men många arbetskamrater har berättat om sådana erfarenheter. De har fått ta emot slag och knuffar, kallats fula ord, blivit dragna i håret eller rivna.

– Oftast är det brukare med någon psykisk sjukdom som kan bli aggressiva och oroliga, säger han.

Det är mycket viktigt att det finns ett systematiskt arbetsmiljöarbete och att de personliga assistenterna får utbildning i hur de bemöter olika brukare, konstaterar Camilo Henriquez. I bland krävs dubbelbemanning, på grund av den fysiska eller psykosociala arbetsmiljön. På arbetsplatsträffarna är arbetsmiljön en stående punkt.

– Det är jätteviktigt att vi får träffas och prata och lyfta de problem som finns. Det är ett ansvar vi har som arbetstagare också. Eftersom man jobbar så mycket ensam har man ingen att dryfta sina svårigheter med.

Möten med kollegor fyller också en viktig social funktion, särskilt för dem som arbetar hos brukare som inte kan kommunicera så mycket.

> Möten med kollegor fyller också en viktig social funktion

– Det är i längden psykiskt påfrestande.

Hos vissa privata assistansanordnare är det knepigare att ha koll på arbetsmiljön, tycker Camilo Henriquez. Det är till exempel svårt att göra skyddsronder hemma hos brukare som inte vill det. Hans intryck är även att personliga assistenter i små företag, där anställningen är helt knuten till en viss brukare, är oroligare för att ta upp problem på arbetsplatsen. De är rädda att bli av med jobbet, eftersom det sällan finns möjligheter till omplacering.

### Hjälpmedel gynnar både brukaren och assistenten

Många av arbetsmiljöfrågorna handlar om att personliga assistenter arbetar i någon annans hem. Om brukaren bor i en liten lägenhet uppstår ofta problem med personalutrymmen.

– Om det bara finns en toalett blir det krockar och när en brukare har assistans dygnet runt kan det vara svårt att fixa sängplats åt assistenten. Då får man försöka trolla så gott det går på en begränsad yta, säger Camilo Henriquez.

– Hjälpmedel kan vara ett laddat område. Det är vanligt att brukare inte vill ha “sjukhuskänsla” eller “förstöra sitt hem”. Då gäller det att få med sig både brukaren och de anhöriga på man behöver anpassa bostaden, till exempel genom en taklift, säger han.

– Men den typen av problem förekom mer för tio år sedan.

Han anser att Salems kommun nu har ett tydligt systematiskt arbetsmiljöarbete. När kommunen får i uppdrag att utföra assistans hos en ny brukare bedömer arbetsgivaren först riskerna och tar ställning till vilka förändringar som behövs för att assistenterna ska få en säker arbetsmiljö.

– En annan sak är att det kan ta tid innan allt är på plats. Sedan vill en del brukare inte använda hjälpmedlen, fast de finns. Då är det viktigt att vi som jobbar gör på samma sätt. Det ska vara tydligt att vi måste använda dem, det är ju våra kroppar som skadas.

### Anhöriga – en del av arbetsmiljön

De anhöriga är en alldeles speciell arbetsmiljöfråga. Om brukaren bor tillsammans med någon måste den personen förhålla sig till assistenterna, och vice versa.

– Det är lätt att känna sig osäker på hur mycket anhöriga ska bestämma, säger Camilo.

– Särskilt den som är ny i jobbet kan ha svårt att veta vad som ingår i arbetsuppgifterna. En familj har kanske brukat hjälpa grannarna att skotta snö eller klippa gräset. Ska assistenten göra det nu, när brukaren inte kan? Uträtta ärenden? Gå och handla med maken, fast man egentligen inte ska lämna brukaren?

– Även om kommunens riktlinjer är tydliga kan det vara svårt att säga nej, säger han med ett leende.

Städning är ett känsligt kapitel. Alla har sin uppfattning om hur den ska gå till. Vad som ska städas, hur mycket och på vilket sätt är återkommande frågor för assistenter som arbetar i andras hem.

– Men att de anhöriga lägger sig i är också naturligt, betonar han.

– De bor ju där.

Läs också
---------

[Verktyg: Vård i annans hem](https://www.suntarbetsliv.se/verktyg/vard-i-annans-hem/ "Verktyg: Vård i annans hem")

