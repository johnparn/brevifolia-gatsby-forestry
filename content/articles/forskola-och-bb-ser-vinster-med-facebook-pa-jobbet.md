---
content_type: article
date: 2014-03-28T01:03:29
title: 'Förskola och BB ser vinster med Facebook på jobbet'
original_id: 15654
slug: forskola-och-bb-ser-vinster-med-facebook-pa-jobbet
image: "../images/emeliepernillautehb1.jpg"
image_caption: 'Emmie Svensson och Pernilla Andersson beskriver en stor förändring –  och allt handlar egentligen om Facebook och en bärbar dator.'
author: Roland Cox
friskfaktorer: ''
activity: ''
articles_teasers_2: []
article-teasers-list: []

---

Lugnare morgnar, mer respekt i yrket, smidigare dokumentation. Det är några vinster som de anställda förskoleavdelningen Skatten räknar hem med att arbetsplatsen finns på Facebook. Och där kan föräldrarna följa barnens vardag.

“Vi tog fram lera och alla ville baka. Vi gjorde kakor, bollar och delade leran. Här fick vi tillfälle till samtal om former och matematiska begrepp och samarbete.”

Så kan förskollärarna på Korpaborgens förskola i Karlshamn rapportera i Facebookgruppen en vanlig dag, med text och bild. De anställda tycker att den enkla webbtjänsten gör föräldrarna lugnare, stödjer lärandet och utvecklar barnen.

‒ Vi trodde aldrig att det skulle vara så bra och att det skulle underlätta vårt arbete som det har gjort. Vi brinner för det här, säger Pernilla Andersson.

### Lugnare morgnar nu

Hon och kollegan Emmie Svensson tycker att de ibland stressiga överlämningarna morgon och kväll blir lugnare när föräldrarna redan vet vad barnen gör. Samtalen får mer innehåll än “Har han sovit? Har han bajsat?”

Numer kan föräldrar ia Facebook anmäla att deras barn är sjuka.

‒ Vi slipper springa och svara i telefon på morgnarna. Barnen är ofta lite känsliga då och vi vill gärna sitta och mysa och läsa i lugn och ro i soffan, berättar Pernilla Andersson.

Förskollärarna kan också skicka meddelanden till föräldrarna om extrakläder, föräldramöten och annat. Och föräldrarna kan svara, kommentera och fråga.

### Utvecklingssamtalen blir mer kvalificerade

Idén väcktes via ett EU-stött utvecklingsprojekt i Karlshamn, Xovation, som syftar till att öka användningen av sociala medier i kommunal förvaltning, för att höja effektivitet och stärka medborgarnas inflytande. Andra delar har omfattat bland annat bibliotek och räddningstjänst.

Förskollärarna på Skatten ordnade en sluten grupp där bara inbjudna kan se vad man håller på med på dagarna, där man kan se att förskolan faktiskt är pedagogisk verksamhet med läroplan och utvecklingssamtal.

‒ Vi ville att föräldrarna skulle vara mer delaktiga och ställa krav på oss. Vi vill ju utvecklas själva, säger Pernilla Andersson.

Föräldrarna kanske visste att barnen får skala sina ägg vid frukosten, nu får de också veta att det finns en pedagogisk tanke ‒ det förbättrar finmotoriken.

‒ Vi märker att det är stor skillnad på utvecklingssamtalen nu. De blir mer kvalificerade, säger Emmie Svensson.

### Kvalitetssäkring på webben

I den senaste läroplanen för förskolan har kraven ökat på att verksamheten ska dokumenteras och analyseras. Barnen ska också få mer inflytande. Förr dokumenterade man genom att klistra collage på väggarna i den mån man hann, med Facebook går det snabbare och allt samlas i kronologisk ordning.

‒ Nu kan vi utvärdera och kvalitetssäkra på ett helt annat sätt, vi kan gå igenom dokumentationen tillsammans med barnen och prata om vad vi har gjort, säger Pernilla Andersson.

Det har tagit en del tid att få igång det hela, men uppdateringarna görs tillsammans med barnen så det är ingen förlorad tid. Förskollärarna jämför med när de skulle sätta upp lappar i korridoren och skriva ut nyhetsbrev att dela ut till föräldrarna.

### Synligt och osynligt

Enligt Pernilla och Emmie så sätter sig föräldrar och barn ofta hemma tillsammans vid datorn, och barnen berättar och pekar på bilderna. Frånskilda föräldrar har båda samma tillgång till bilder och texter om livet på förskolan. Under en period jobbade en förälder i Kina men kunde ändå hålla kontakt genom att titta på Facebooksidan.´

De som tillåts logga in på den slutna Facebooksidan är föräldrar och avdelningens egna anställda. Inga vikarier, inte ens mor- och farföräldrar. Emmie och Pernilla har velat vara försiktiga med tanke på integriteten. Inga bilder får sprida sig på nätet. Barnen nämns inte vid namn. Man vill att det ska kännas tryggt och bra för föräldrarna så att de fortsätter att gilla systemet.

Valet av Facebook betyder också att de måste acceptera att ett amerikanskt företag hanterar informationen, att den används för att rikta reklam till Skattens personal och föräldrar. Det märks att de har diskuterat det här.

‒ Vi har kommit fram till att det inte är ett problem. Facebook är ett etablerat socialt nätverk som fungerar väldigt bra. Reklam och produktplacering är det ändå överallt nu, även i barnprogram på teve, säger Emmie Svensson.

Facebooks avtal om upphovsrätt till text och bilder har diskuterats en hel del, men enligt expertis hos Sveriges bibliotek så verkar de flesta med juridisk kunskap anse att företaget inte kan använda material utan att be om lov.

> Ett sätt att höja kvalitet och underlätta

### Chefen får titta

Chefen för förskoleenheten får logga in och titta. De båda arbetskamraterna har inget emot att det kan påverka lönesättningen.

‒ Arbetet har blivit mycket roligare nu när man vet att man blir sedd, det motiverar oss. Självförtroendet växer, tycker Pernilla Andersson.

Carina Haptén är förskolechef för tre förskolor med inalles 14 avdelningar och 58 anställda.

‒ Det här gör att jag kan diskutera arbetet med dem på ett helt annat sätt, kan ställa andra frågor och ge mer respons och ge dem andra utmaningar än tidigare, säger hon.

‒ Det märks att föräldrarna ställer andra krav på förskolans verksamhet nu, och det är ju det vi vill. Nu kan de fråga vilka mål vi har och hur vi utvärderar målen. Sådana frågor fick jag aldrig förut.

‒ Jag tycker att det här är ypperligt.

### Allt fler ‒ här och i landet

Nu sprider sig idén internt. När barnen från Skatten kommer till nästa avdelning kan föräldrarna förvänta sig samma service där. En avdelning till har börjat med Facebook, och fler kan väntas.

Utöver den slutna sidan så driver Pernilla och Emmie en öppen Facebookgrupp som diskuterar förskola och sociala medier. Den heter “Som en fluga på väggen”. De har också bjudits in att möta förskollärare i andra kommuner, bland andra Ronneby och Olofström hemmavid, och Sollentuna norr om Stockholm.

De är inte unika, allt fler förskolor och skolor börjar använda sociala medier som ett sätt att höja kvaliteten på verksamheten och underlätta arbetet.

### BB i Södertälje

Ett annat exempel är Södertälje sjukhus där har barnmorskan Chatarina Strömbäck lett projektet att ge BB-avdelningen en öppen Facebookgrupp ([www.facebook.com/BBSodertalje](http://www.facebook.com/BBSodertalje)). Hon tycker att det är för tidigt att säga om det påverkar arbetssituationen.

‒ Vi har bara varit igång en månad. Men för patienterna är det en fördel att vara förberedd, de som har tagit till sig information har ofta planerat hur de vill ha sin förlossning, smärtlindring och annat.

Facebookgruppen har redan fått 85 “gillare”, vilket enligt Chatarina Strömbäck innebär att inlägg om BB kan ses av cirka 900 personer, eftersom deras kontakter i sin tur kan läsa BB-inlägg. Via den här kanalen berättar man om BB, visar bilder på nyfödda och bjuder in till föreläsningar och visning av avdelningen.

Chefbarnmorskan Kristina Cedergren menar att välinformerade föräldrar kan få lättare förlossningar. Hon har också sett att föräldrar i Facebook gett positiv återkoppling till personalen efter förlossningen.

‒ Och det gynnar väl en god arbetsmiljö, att man känner att man gör ett viktigt arbete och gör goda insatser. Vi har fått höra det tidigare, men det här blir väldigt offentligt.

