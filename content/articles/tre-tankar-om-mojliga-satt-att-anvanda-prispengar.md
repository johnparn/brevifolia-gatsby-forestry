---
content_type: article
date: 2014-08-22T09:53:16
title: 'Om vi skulle vinna, då…'
original_id: 15760
slug: tre-tankar-om-mojliga-satt-att-anvanda-prispengar
image: "../images/lhkartikelbild21.jpg"
image_caption: ''
author: Mats Utbult
friskfaktorer: ''
activity: ''
articles_teasers_2: []
article-teasers-list: []

---

Leena Häkkinen Karlsson, skötare och arbetsplatsombud vid lasarettet i Nyköping, hoppas att hennes arbetsplats får Suntarbetslivspriset. Hon ser tre alternativ för hur anställda och chefer skulle vilja använda pengarna – om…

– Jag tror att det är bra med all slags belöning och uppmärksamhet, när man har åstadkommit en förändring på arbetsplatsen, säger hon.

Hon tvekade inte om att hennes arbetsplats borde vara med i leken, när hon fick läsa om Suntarbetslivspriset. Och ansökan har de 30-talet anställda, sjuksköterskor, undersköterskor och chefer, gemensamt beslutat om på arbetsplatsträffar på arbetsplatsen, en enhet vid psykiatriska kliniken vid Nyköping lasarett.

– Idag har vi en väldig vänlig och mjuk arbetsmiljö, säger Leena Häkkinen Karlsson, som har en lång facklig erfarenhet och idag är representant för Kommunal i samverkansgrupper på tre nivåer, från den egna arbetsplatsen till landstinget.

Det har inte alltid varit så vänligt och mjukt, utan snarare småirriterat och frustrerat.

För tre år sedan skedde en vändpunkt som har betytt mycket för den psykosociala arbetsmiljön, med en lyckosam kombination av ny organisation och chefsbyten på två nivåer samtidigt, som innebar helt nya förutsättningar. Under 2013 och 2014 har de genomfört en rad förbättringar.

### Sex friskfaktorer

I utlysningen av priset står det att Suntarbetsliv vill belöna arbete i samverkan mellan arbetsgivare och fack/medarbetare som nått imponerande resultat inom en eller flera av de sex friskfaktorer, som man inom studien Hälsa och framtid i kommuner och landsting anger som kännetecknade för friska verksamheter.

Det här är friskfaktorerna:

_1\. Uppföljning och kontroll av ledarskap/chefskap genom direktkontakt_  
_2\. Individuella önskemål om utbildning tillgodoses_  
_3\. Möjligheter till byte av arbetsuppgifter finns och uppmuntras_  
_4\. Feedback och möjligheter för medarbetare att framföra idéer och kritik_  
_5\. Prioritering av arbetsuppgifter vid hög arbetsbelastning_  
_6\. Det systematiska arbetsmiljöarbetet införs strukturerat i verksamheten_

### Möjligheter för medarbetare att framföra idéer och kritik

**Om Leena Häkkinen Karlsson måste välja ut en av de här sex friskfaktorerna som hon är särskilt nöjd med på sin arbetsplats – vad blir det då?**

– Egentligen är det alla sex, men det som hänt mest med är möjligheter för medarbetare att framföra idéer och kritik. Tidigare var det ofta så att anställda var missnöjda med olika saker och det fanns olika uppfattningar om hur man skulle jobba. Men man upplevde att man inte blev hörd när man påtalade när något var på tok, så det var ingen idé att ta upp något.

Just nu har de arbetsplatsträffar så ofta som varje vecka, för att hinna diskutera allt som kommer upp. De har också särskilda yrkesträffar med chefen.

De arbetar mycket med att följa upp – både själva verksamheten, genom avvikelserapportering, och hur de anställda har det, genom medarbetarenkäter.

– Vi arbetsplatsombud är drivande när det gäller att rapportera avvikelser. För att kunna förändra är det viktigt att ha en god rapportering, med fakta på bordet. Det har vi blivit bra på. Det har varit avgörande att det samtidigt funnits ett positivt tryck uppifrån, från arbetsgivarsidan.

### Lyssnade till och tagna på allvar

Leena Häkkinen Karlsson menar att den första friskfaktorn, om ledarskap, har varit avgörande för de stora förbättringar som skett – och att det bättre ledarskapet leder till den sjätte friskfaktorn, den om det systematiska arbetsmiljöarbetet. De nya chefernas positiva inställning till att förändra i samverkan är grunden för att kan det hända stora saker.

Som ombud, eller enskild anställd, får man inte alltid sin vilja igenom – men till skillnad från tidigare känner alla att de blir lyssnade till och tagna på allvar, framhåller hon. Och det går snabbt att genomföra förändringar, det kan räcka med att man tar upp en fråga på arbetsplatsträffar och fattar gemensamt beslut.

– Igår hade vi till exempel en arbetsplatsträff där vi tog upp att patienter klagade på att de fick exakt samma frukost varje dag, vilket kan bli tråkigt när de ligger inne flera veckor. Nu kom vi fram till en gemensam uppfattning och går över till att göra veckoscheman så att det blir olika frukost varje dag. Tidigare hade vi gått var och en och bara tyckt. Det tar energi att tycka mycket, men inte kunna genomföra någon förändring. Vi får en mer behaglig arbetsmiljö när vi kan prata tillsammans och agera, istället för att gnälla.

### Tre tänkbara sätt att använda prispengar

Till sist: Suntarbetslivsprisets 50 000 kronor, som går till vinnande arbetsplats, ska användas till något som kommer alla anställda på arbetsplatsen till godo, efter gemensamt beslut av företrädare för fack och arbetsgivare. Vad skulle kunna tänkas komma upp i en diskussion om hur pengarna skulle användas? Det visar sig att det kan vara mycket olika saker:

– En grupp skulle kanske vilja använda det till en ren belöning för hela gruppen, att vi fick njuta på något trevligt ställe under en helg tillsammans. En annan grupp skulle förespråka att någon enskild person skulle få gå en speciell utbildning, för att det skulle gagna alla att få in den kunskapen. Och en tredje grupp skulle kunna föreslå att vi ska använda pengarna till något roligt som patienterna också får glädje av, säger Leena Häkkinen Karlsson.

