---
content_type: article
title: Ta tillvara på kompetens med tillgängliget
original_id: 15653
slug: ta-tillvara-pa-kompetens-med-tillgangliget

---

Jan Stål på Färdtjänstmyndigheten vid Stockholms läns landsting har förbättrat arbetsmiljön för bland annat handläggaren Annika Lindén med funktionsnedsättning. Inspirationen till förbättringarna fick han på en utbildning om tillgänglighet, inom det tvååriga ESF-projektet ”Din kompetens, vår möjlighet”.

– Vad vill du…att jag ska skriva? säger Annika Lindén och precis den meningen skrivs ner när hon pratar in i röststyrningsprogrammet med hjälp av sitt headset. Nja, lite fel blir det allt ibland påpekar hon skrattande och säger “Somna in”. Programmet stängs omedelbart ner.

Tack vare programmet, ergonomiska hjälpmedel som armstöd vid skrivbordet och hjälp av sina kollegor klarar Annika Lindén sin arbetsvardag.

Hon har en cp-skada på grund av för tidig födsel, skadan är neurologisk och begränsar henne på olika sätt. Bland annat har hon ofrivilliga skakningar som varierar mellan mindre och mer kraftiga. Därför får hon hjälp av kollegorna att ta ner en kaffemugg eller annat hon inte klarar själv. Men det mesta är det inga problem med.

### Ömsesidig öppenhet nyckeln till att få bort fördomar

Sedan sex år handlägger och beslutar Annika Lindén om rätt till färdtjänst, på delegation av Trafiknämnden. Hon jobbar på 75 procent, mer än så orkar hon inte.

Kontorslandskapet på femte våningen är ljust och luftigt och har stora fönster med utsikt över Stockholm. Arbetsplatserna är placerade i långa rader där de 26 medarbetarna, varav 18 handläggare, har ryggen mot varandra och gott om utrymme mellan varje plats. I gångarna mellan raderna står gröna växter.

Annika Lindén är väldigt noga med att vara helt öppen om sina hinder på jobbet. Öppenhet tror hon är nyckeln till att få bukt med negativa attityder och fördomar. Men det måste vara ömsesidigt.

> Dumt att missa duktiga medarbetare

– Jag vill att mina kollegor ska fråga om de undrar något, så att vi tillsammans har ett öppet arbetsklimat.

Eftersom Annika Lindén har ständiga smärtor har hon en liten smärtlindringsapparat kallad Tens fäst på kroppen. Hon är också muskelsvag och brukar därför ramla ibland.

– Ja, jag har ramlat ett par gånger här på jobbet. Några har blivit chockade medan andra som känner mig har tagit det helt naturligt. Det har alltid löst sig, säger hon leende och tittar på sin chef Jan Stål, som påpekar att hon alltid är så positiv och glad trots sina svårigheter, vilket han tycker är en otrolig styrka.

### Inspirerande diskussioner om fördomar och hjälpmedel

Jan Stål har jobbat här i 16 år och har tidigare erfarenhet av funktionsnedsatta, bland annat från sina nära tjugo år som kurator och reumatolog på ortopedkliniken på Södersjukhuset. Men när inbjudan att delta i utbildningen kom tvekade han aldrig och tyckte att det ingick i tjänsten.

Från kursen, där cirka 200 andra chefer i landstinget deltog i olika omgångar 2010-12, har han fått mycket inspiration. Den kom såväl från erfarenheterna från andra kollegor ute i landet som från föredrag om nya tankar och tekniker när det gäller tillgänglighet och anpassning. Men mest givande var det när funktionsnedsatta personer själva, bland andra Annika Lindén, berättade om sina olika hinder.

Annika Lindén tycker att det blev väldigt intressanta diskussioner över sådant som icke-funktionsnedsatta funderar över, bland annat om lösningar med hjälpmedel Det talade också om olika fördomar, som att hon inte skulle kunna använda en dator.

Fördomar har Annika Lindén mött innan hon började här. På en anställningsintervju fick hon frågan hur hon trodde att hon skulle kunna hinna med lika mycket som alla andra på en tjänst på 75 procent. Jan Stål skakar uppgivet på huvudet och påpekar att den personen hade behövt en utbildning..

– Det var väldigt inspirerande att höra på kursen om hur människor av egen kraft hade löst sin vardag. Detta gav oss alla en tankeställare. Det gäller att inte se funktionsnedsättningen som ett hinder, utan istället se möjligheterna och kompetenserna hos varje individ. Positivt var också att vi fick tips om vilka hjälpmedel som faktiskt finns att få.

### Bättre arbetsmiljö för alla med anpassning och tekniska lösningar

Jan Stål tog till sig många tips som också inspirerade till hjälpmedel för Inger Djupenström, som är gravt synskadad. Nu har han ordnat blåa markeringar på golvet och i hörnor och låtit bygga till ett eget rum i bortre änden av kontorslandskapet, som hon delar med sitt arbetsbiträde Maj. Inger Djupenström har en blindskriftsprinter som låter väldigt högt och behöver därför eget rum för att inte störa sina kollegor. Hon visar och berättar om sina verktyg:

– Det här är punktskriftsskrivaren men jag har en vanlig skrivare också. Och så har jag en punktdisplay. Här borta står en Magnevision som förstorar upp datatext och här bredvid den har jag en punktmaskin för anteckningar. Jag har också en scanner där jag kan scanna in punktskrift. Maj brukar bland annat läsa texter högt för mig.

Yvonne Gyllensten, som har en rygg- och höftskada och går med rullator, har fått en plats belägen så hon ska slippa gå så långt, och större utrymme vid skrivbordet. Hon har också fått en specialstol och en plastmatta under stolen för att inte glida bakåt. Liksom alla medarbetare har hon ett höj- och sänkbart bord.

Jan Stål tycker att utbildningen är väldigt viktig eftersom den öppnar upp möjligheten till arbete för fler funktionsnedsatta. Men viktigt är också att man bygger in frågan om tillgänglighet i verksamheten redan från början, och att funktionsnedsatta själva inte döljer sina hinder.

– Allt går att lösa, säger han. Man måste ha en öppen atmosfär, och som chef ska jag också kunna fråga vad personen behöver.

