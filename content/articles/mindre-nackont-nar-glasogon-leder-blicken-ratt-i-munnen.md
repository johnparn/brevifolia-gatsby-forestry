---
content_type: article
title: Mindre nackont när glasögon leder blicken rätt
original_id: 15905
slug: mindre-nackont-nar-glasogon-leder-blicken-ratt-i-munnen

---

Sju av tio tandläkare och tandhygienister får ont i nacke och axlar – de arbetar med framåtböjt huvud för att kunna se in i munhålan. En ny lösning är specialglasögon som vinklar blicken nedåt, med hjälp av prismor. Hälften av alla anställda inom Folktandvården i Västra Götaland har börjat använda dem och forskare ska studera vilken effekt de har.

Inom tandvården har de tidigare provat andra ergonomiska lösningar, som liggande patienter och ergonomiska stolar för de anställda. Men det har inte inneburit någon större förbättring. En annan lösning har varit rörliga luppar på glasögonen, så kallade flippluppar. De förstorar tanden och gör det lättare att arbeta i munhålan.

Men kvar står problemet med felaktig arbetsställning. Där hjälper de så kallade prismatiska glasögonen, som gör att de anställda kan spana in i patienternas munnar utan att vrida på nacken. Detta minskar nackbesvären för de anställda. Man kan använda prismatiska glasögon både med och utan flippluppar.

### Första försöken i Holland och Västra Götaland

De första versionerna av specialglasögonen tog ett företag i Mölnlycke fram, på uppdrag av ett holländskt försäkringsbolag. På försäkringsbolaget såg de att de fick betala ersättningar för ett ökande antal belastningsskador till tandvårdsanställda. Privata tandläkare i Holland med nackproblem testade glasögonen och fick mindre obehag och smärtor i axlar och nacke.

Vid Institutet för stressmedicin, inom Västra Götalandsregionen, tog forskare tag i idén. De började 2007 testa glasögonen på 45 tandläkare och tandhygienister inom Folktandvården i Västra Götalandregionen.

– Vi mätte hur de anställda böjde nacken framåt före respektive efter att man hade börjat använda prismaglasögonen, berättar Agneta Lindegård Andersson, forskare vid institutet. Vi informerade samtidigt om bästa arbetsställning. Dessa anställda fick en klar minskning av framåtböjning av nacken, och därmed minskad risk för skador, jämfört med en kontrollgrupp med anställda som inte hade fått prismaglasögonen.

Det här resultatet ledde till att Västra Götalandsregionen 2010 beslutade att erbjuda prismaglasögon till alla tandvårdsanställda.

### Slut på domningar i skuldrorna

Tandhygienisten Carina Söderqvist på Gibraltarkliniken mitt i Göteborg var tidigt ute med att få glasögontypen. Hon såg en presentation av dem på en tandvårdsmässa för fyra år sedan, då de ännu inte fanns att köpa. Hon bad att få låna ett par.

– Jag blev väldigt nöjd, och har haft dem sedan dess, säger hon. Tidigare hade jag ofta väldigt ont i nacken och kände domningar i skuldrorna. Regelbundet fick jag söka upp en massör för att komma i form.

Nu har hon såväl flipplupp som prisma på glasögonen och hon har vant sig vid dem. – En annan fördel är att vi tandhygienister numera har sittande arbetsställning. Det är skönare. En hygienist arbetar ju längre tid inne i munhålan än en tandläkare.

> En annan fördel med flipplupp är att vi tandhygienister numera har sittande arbetsställning. Det är skönare.

### Folktandvård i framkant

Folktandvården i Västra Götaland ligger i framkanten internationellt. Det finns bara enstaka tandvårdsanställda som använder glasögonen i Holland, Frankrike, Portugal och Spanien. Detsamma gäller inom svenska privattandvården.

Agneta Lindegård Andersson förklarar att det gick oerhört snabbt från att deras första studie kunde visa på nytta, tills att de anställda ute i tandvården fick tillgång till prismaglasögonen. En förklaring tror hon är att Västra Götalandsregionens forskare vid Institutet för stressmedicin samarbetade nära med företagshälsovård, tandvård och leverantör.

Nu går forskarna ett steg till. De ska i större skala ta reda på vad det innebär för nackvärk att använda prismaglasögonen. Istället för 45 anställda ska de nu undersöka de cirka 600 av totalt 1200 anställda i Folktandvården, som hittills har valt att använda glasögonen. I den treåriga studien, som får stöd av AFA Försäkring, ska forskarna jämföra användare av prismaglasögonen med anställda som avstått från dem.

Förutom värk i nacke och axlar ska forskarna kartlägga hur de två grupperna upplever ansträngning och komfort i arbetet. Studien ska ge klart besked om hur prismaglasögonen fungerar, för att minska detta stora arbetsmiljöproblem för de anställda i tandvården.

Det saknas studier av nackbesvär inom tandvården. Men parallellt med studien i Västra Götaland pågår ett annat projekt, också det med stöd av AFA Försäkring. Fredrik Hellström, Högskolan i Gävle, följer och undersöker 180 tandläkarstuderande under deras praktiktjänstgöring under ett och halvt år (2013– 14), för att se hur utsatta de är för värk, som en följd av att de i arbetet böjer nacken framåt.

### Kan hjälpa fler yrkesgrupper

2012 fick prismaglasögonen Ergonomisällskapets pris för bästa ergonomidesign. Stig Lindholm, arbetsmiljöstrateg på Västra Götalandregionen och medlem i regionens arbetsmiljödelegation, understryker det fantastiska med hjälpmedlet, som ska minska på bekymren för de anställda inom tandvården.

– Arbetsmiljödelegationen har som uppgift att få regionens politiker att stödja bra arbetsmiljöidéer, och den här idén var lätt att tala för, säger han. Det fanns ju tidigt statistik som talade för effekten av prismaglasögonen. Jag är övertygad om att många andra landsting och regioner kommer att följa efter oss med detta förebyggande arbete. Jag ser gärna samma lösning även för andra grupper inom sjukvården, som opererande personal och laboratorieassistenter.

Inom andra sektorer finns också grupper med besvär i nacke och axlar, som montörer inom industrin och kranförare på byggen, som också kan tänkas ha glädje av prismaglasögonen.

