---
content_type: article
title: Klinik med prisbelönt arbetsmiljö
original_id: 15702
slug: klinik-med-prisbelont-arbetsmiljo

---

Ett öppet arbetsklimat, stora möjligheter att förkovra sig och en av Sveriges mest effektiva enheter inom sitt område. På fysiologkliniken på Västmanlands sjukhus trivs personalen med sin arbetsmiljö. 2012 vann kliniken suntlivs pris för bästa arbetsmiljösamverkan.

Första pris för bästa arbetsmiljö. Men suntliv-priset var inte den västmanlandska fysiologiklinikens första arbetsmiljöpris. Redan 2010 belönades kliniken för sitt genomarbetade arbete med samverkan och kompetensutveckling av Västmanlands landsting.

Väntrummet på fysiologkliniken är fullt av folk på soffor och stolar. En liten kö har bildats för de som väntar på att komma fram till receptionens disk och anmäla sig.

– Vi har bra genomströmning här, så det går ändå fort, säger Milena Sundstedt, klinikens verksamhetschef, som visar runt i korridorer och testrum.

Till Fysiologkliniken kommer patienter på remiss för att genomgå fysiologiska tester. Ultraljud på hjärtat och cykelprov med EKG hör till de vanligaste undersökningarna. När testerna har utförts skriver de anställda ner resultaten, och skickar svaren till de som remitterat patienterna. Här jobbar ett fyrtiotal personer; biomedicinska analytiker, läkare, undersköterskor och läkarsekreterare.

### Utbildning och utveckling viktigt

Men på den här fysiologkliniken är gränserna mer flytande mellan yrkeskategorierna än vanligt. En undersköterska eller en biomedicinsk analytiker kan, förutom att utföra tester, också skriva svaren på testerna. Ett par av dem har också fått ansvaret att signera svaren innan de skickas tillbaka till den läkare som först beställde testet.

En av dem som fått det ansvaret är undersköterskan Monica Quarfordt som har jobbat här sedan 1971. Denna förmiddag sitter hon vid datorn i ett rum och skriver svar på ett test.

– Jag har ju fått utbildning på vägen och började med att skriva förslag till svaren, säger hon.

Utbildning och utveckling är viktiga ord här. Varje medarbetare har sin individuella utvecklingsplan som görs i samverkan och följs upp i årscykler. På våren lämnar medarbetarna in sina önskemål, i juni går ledningen igenom önskemålen och i september hålls utvecklingssamtal där medarbetare och chef tillsammans bestämmer om kurser eller eventuella nya arbetsuppgifter.

Forskning inom klinikens område har också en viktig plats. Alla fem överläkarna har doktorerat under sin tid på kliniken.

> Alla idéer fångas upp

Arbete i team, möjligheten att avancera och lösare gränser mellan olika yrken gör jobbet roligare, minskar stressen och har dessutom gjort kliniken till en av de mest effektiva i Sverige inom sitt område. Lean-tänket ligger i bakgrunden: alla ska göra det de är bra på, och det gäller att rensa bland onödiga arbetsuppgifter.

– Mycket av vår framgång handlar om att låta alla komma till tals. Alla idéer ska fångas upp, säger Milena Sundstedt.

Det finns fler sätt att göra det på, än att prata inför en stor grupp arbetskamrater på klinikens arbetsplatsträffar. Några exempel är:

*   Anonym röstning med hjälp av så kallad mentometer på arbetsplatsträffar
*   Veckans fråga vid arbetsdagens slut, i form av pingisbollar i plaströr märkta med glada eller ledsna gubbar
*   Idétavla
*   Aktiva ombud för miljö, bildskärmar, brand, skyddsombud samt friskvårdsinspiratörer

Just nu finns en whiteboardtavla uppsatt på väggen i korridoren med årets verksamhetsplan nerskriven i punkter, och en kort beskrivning av hur det blev i verkligheten. Där kan personalen diskutera idéer inför nästa verksamhetsår.

### Diskuterar i yrkesblandade smågrupper

Det finns också mer formella vägar till delaktighet. Personalen möts varje vecka för korta avstämningar i sina team. Och två gånger om året träffas allihop under en halvdag för att diskutera verksamheten i stort.

– De träffarna är bra för då pratar vi i små yrkesblandade grupper, säger Helena Qvistberg, biomedicinsk analytiker och lokalt ombud för Vårdförbundet.

Helena Qvistberg uppskattar också de formella samråd som hålls varje månad med klinikens ledning och de fackliga ombuden för Vårdförbundet, Läkarförbundet och Vision.

– Då går vi bland annat igenom budget, personalsituation, avvikelserapporteringar och sådant som hör till det systematiska arbetsmiljöarbetet, säger hon.

