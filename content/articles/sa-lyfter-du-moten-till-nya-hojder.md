---
content_type: article
date: 2014-12-16T09:47:00
title: 'Så lyfter du möten till nya höjder'
original_id: 15816
slug: sa-lyfter-du-moten-till-nya-hojder
image: "../images/framtidsspan1hb1.jpg"
image_caption: 'Omvärldsbevakare Stina Ellerfelt Sköld, AFA Försäkring, Lisa Rönnbäck, Prevent, Anette Westlander, AFA Försäkring och Marcus Larsson från Suntarbetsliv.'
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

Möten som stimulerar till delaktighet och tvärprofessionella kunskapsutbyten – hur kan man snabbt få till det? Omvärldsbevakare på AFA Försäkring, Prevent och Suntarbetsliv har utvecklat en ny metod.

Tänk dig ett rum med ett femtiotal personer från olika branscher och yrkesområden. De flesta här har inte träffats förut. Och har mindre än en timme på sig att dela erfarenheter, kunskap och idéer om arbetsmiljötrender med varandra. Går det att få till givande utbyten med sådana förutsättningar?

Omvärldsbevakare från AFA Försäkring, Prevent och Suntarbetsliv intoducerade först några olika trender inom modernt arbetsliv av idag på [Gilla Jobbet](http://gillajobbet.se/ "Gilla Jobbet"), till exempel teknik som gör det möjligt för fler att jobba var och när det behövs. Behovet av arbetskraft och ett inkluderande, längre och samtidigt hållbart arbetsliv, lyftes också.

Hur påverkar det här ditt arbete och din arbetsplats idag? Och vad kan det ha för betydelse i framtiden? Åtta tvärprofessionella grupper vid olika bord fick dela på varsin surfplatta och twittra i realtid om tankar och idéer som de fick.

> Full fart i rummet från början

Det tog inte många sekunder innan alla grupper var igång. “Se individen och kompetensen, anonymiserade jobbansökningar kan vara en lösning”, löd en av de femtontal tweets i flödet som skrevs under workshopen och som syntes på storbild i rummet.

“Tänk att få jobba halvtid när man blir äldre i utbyte mot att man handleder en ungdom”, noterade en annan grupp under taggen Arbetslivstrender på Twitter.

Omvärldsbevakare Stina Ellerfelt Sköld och Anette Westlander från AFA Försäkring, Lisa Rönnbäck från Prevent och Marcus Larsson från Suntarbetsliv skapade den här metoden inför sin fullsatta workshop på Gilla Jobbet.

**Men om man inte vill publicera tankar och idéer för allmän beskådan, hur kan den här mötesformen varieras?** 

– Det här går att göra på många olika sätt, säger Stina Ellerfelt Sköld och tipsar om att till exempel använda intranät istället för Twitter. Smartphones kan ersätta surfplattor att skriva på. Man kan också jobba med blädderblock och någon som sammanställer de tankar och idéer som kommer upp.

– Det blev uppenbart på vår workshop att omvärldsbevakning är viktigt och intresserar många, konstaterar Marcus Larsson och fortsätter:

– För min personliga del gav det en kick att få prata med några av alla de eldsjälar som kämpar för bättre arbetsmiljö och en ökad ödmjukhet inför de utmaningar som de möter i sitt arbete.

