---
content_type: article
title: Hon har örat mot rälsen
original_id: 19746
slug: hon-har-orat-mot-ralsen

---

Öppen och ärlig, pålitlig och lyhörd. Med den nomineringen från medarbetarna vann Catarihna Petersson Sydvästenpriset. Själv säger hon att en viktig del av ledarskapet är tilliten till att personalen gör ett bra jobb.

–Jag känner mig både glad och rörd över att mitt arbete uppskattas, säger Catarihna Petersson, områdeschef inom hälso- och sjukvård i Tranemo kommun.

Sydvästenpriset är ett nytt årligt pris som delas ut av Högskolan i Borås, till en chef som verkar för ett ”långsiktigt kvalitativt utvecklat strategiskt ledarskap”.

Priset består av ett diplom och en prissumma, samt en sydväst som framtagits av Textilhögskolan vid Högskolan i Borås. Det kan blåsa mycket runt en chef i inom kommunal omsorg och hälsovård, och då kan man behöva en rejäl sydväst, är tanken med sydvästen.

### Medarbetarna nominerade

Den som tog initiativ till nomineringen var en av Catarihna Peterssons medarbetare, Jenny Haglund, sjuksköterska vid hemsjukvården i Dalstorp.

– Catarihna Petersson är en bra och tydlig person, som kan ta folk på ett bra sätt. Man känner att hon bryr sig om oss, säger Jenny Haglund.

Catarihna Petersson har ansvar för 47 sjuksköterskor, distriktssköterskor, sjukgymnaster och arbetsterapeuter som är uppdelade på fem team och utspridda över ett ganska stort geografiskt område i kommunen. Hon är själv utbildad sjuksköterska.

I Tranemo har hon jobbat tre år. Dessförinnan var hon chef under femton år i landstingsvärlden, mesta tiden på vårdcentraler i Jönköpings län. Hon har gått flera ledarutbildningar, bland annat den nationella ledarutbildningen för chefer i äldreomsorgen, som arrangerades av Högskolan i Borås under åren 2013 till 2015.

### Vad är viktigt för att vara en bra chef tycker du?

– Det viktigaste är att försöka ha koll på och hantera arbetssituationen för min personal, både vad gäller arbetsbelastningen och kommunikationen i gruppen. Jag behöver ha örat mot rälsen för att kunna uppfatta om det börjar skava någonstans, både inom gruppen eller för enstaka personer.

### Spelar det någon roll hur många medarbetare man har ansvar för?

– Jag är helt övertygad om att det spelar roll. Det är svårt att ha en nära relation där man alltid ser alla individer, med 47 medarbetare på olika platser. Och det är svårare att hålla liv i en bra etisk diskussion. De viktigaste samtalen uppstår ju på plats, när man är mitt i något som händer.

### Kan du kompensera det till en del, med att du har lång erfarenhet och en gedigen utbildning som chef?

– Ja, delvis men inte helt. Jag tror inte jag hade gjort det här jobbet lika bra när jag fick mitt första chefsjobb som 25-åring. Den gången anmälde jag mig direkt till en tvåårig ledarutbildning på deltid. Jag tänkte att det behövdes eftersom jag var ung och ganska oerfaren i yrkeslivet.

– Men de jag har lärt mig mest av är mina medarbetare och alla situationer som har uppstått i jobbet genom åren. En viktig del i att vara chef är att ha förtroende för personalen. När man inte finns fysiskt närvarande hela tiden måste man ge dem ett större ansvar. Jag har ju också en välutbildad personalgrupp som tar mycket ansvar själva.

Det är roligt att vara så uppskattad som chef. Men hon är bara en människa och precis som alla andra inte alltid på topp, poängterar Catarihna Petersson.

– Men de dagar det är pest är det faktiskt ganska trevligt att titta på den där prisplaketten på väggen!

### Så blir du lättare en bra chef

*   Skapa ett ömsesidigt förtroende från både din förvaltning och din personal.
*   Se till att ha ett bra administrativt stöd som löneassistans och stöd för att sköta ekonomi och personalfrågor.
*   Se till att få stöd i verksamhetsutveckling, uppföljning och utvärdering.
*   Dina chefer behöver lyssna på vad som är viktigt för oss i första linjen – även chefer behöver bra chefer!
*   Kommunens politiker behöver ha en ambition med och ett engagemang för verksamheten.
*   Värna om balansen mellan ditt arbete och din egen fritid

Källa: Catarihna Petersson.

