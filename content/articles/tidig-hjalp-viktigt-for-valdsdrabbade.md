---
content_type: article
date: 2014-03-12T04:03:03
title: 'Tidig hjälp viktigt för våldsdrabbade'
original_id: 15617
slug: tidig-hjalp-viktigt-for-valdsdrabbade
image: "../images/per_sandberg-940x450-hb.jpg"
image_caption: 'Om en person blir utsatt för ett trauma är det viktigt att han eller hon snabbt får stöd. Och behovet av att prata om det som hänt är stort, enligt Per Sandberg.'
author: Titti Svensson
friskfaktorer: ''
activity: ''
articles_teasers_2: []
article-teasers-list: []

---

Alla arbetsgivares ambition måste vara att ingen medarbetare ska riskera hot och våld. Psykologen Per Sandberg arbetar med att hjälpa de utsatta.

Per Sandberg är verksam vid Kris- och traumacentrum i Stockholm. De startade för snart tjugo år sedan och fokuserade ursprungligen på att ta hand om traumatiserade och torterade flyktingar.  
Hot och våld är dock ett stort problem även hos oss och idag arbetar man även med diagnostik, behandling och rehabilitering av personer som traumatiserats i Sverige.

Många av patienterna som varit utsatta för hot, våld eller rån kommer till Kris- och traumacentrum via så kallade krisförsäkringar. Enligt försäkringsavtalen har de rätt till ett första terapeutiskt samtal inom 48 timmar efter händelsen. Per Sandberg möts därmed dagligen av människor som befinner sig i akuta kristillstånd.

**Men vad är egentligen en kris och varför uppstår den?**

– Vi människor är väldigt duktiga på att organisera omvärlden efter känslor, sinnesintryck och sammanhang. I takt med att världen utvecklas, växer även vår inre karta av världen. När vi utsätts för ett trauma kan vi inte längre förstå eller hantera omgivningen med hjälp av våra tidigare erfarenheter. Den inre kartan och den yttre världen stämmer inte längre överens och då uppstår en kris, berättade Per Sandberg vid ett seminarium om Hot och våld som AFA Försäkring höll.

### Tilliten försvinner

Vanliga symtom vid en kris är mardrömmar, ångest, minnesproblem och återupplevanden. Det är vanligt att personen undviker platser och aktiviteter som påminner om den våldsamma händelsen. Om incidenten inträffat på arbetsplatsen kan det därför ibland bli svårt för personen att återgå till arbetet.

Kriser utlöses ofta av stressande händelser som olyckor, dödsfall och våld. Allra hårdast reagerar vi på händelser utförda av en annan människa.

– Även om naturkatastrofer som tsunamin är fruktansvärda så finns det ingen ondska i sådana händelser. Om man däremot blir utsatt för våld från en annan människa blir man inte bara fysiskt skadad, man tappar även tilliten till andra människor. Och det är ofta det svåraste att bygga upp igen, förklarar Per Sandberg.

### Klarar det ofta själv

Per Sandberg är noga med att påpeka att det är väldigt individuellt hur vi reagerar på en traumatisk händelse och långt ifrån alla behöver professionell hjälp för att kunna gå vidare.

– Ungefär åttio procent av alla människor klarar av sådana händelser med hjälp av vänner och anhöriga, men ibland behövs professionell hjälp för att undvika att fastna i ångest och andra symptom som posttraumatiskt stressyndrom, säger han.

– En annan orsak till att man kan behöva behandling är att man har någon tidigare traumatisk händelse bakom sig, som en våldtäkt eller annat övergrepp, som kommer upp till ytan genom den nya händelsen. Då kanske man måste bearbeta den gamla händelsen innan man komma över det som skett.

> En bra första hjälp är A och O

### Först hjälpen för drabbade

Om en person blir utsatt för ett trauma är det viktigt att han eller hon snabbt får stöd. Behovet av att prata om det som hänt är stort och enligt Per Sandberg finns det ett samband mellan hur personen först tas om hand och möjligheten att bearbeta det som skett. Han har därför upprättat en plan för en emotionell första hjälpen-insats.

Efter att först ha kontrollerat eventuella fysiska skador bör man fokusera på att få kroppskontakt genom att krama om eller hålla personen i handen. Därefter ska man försöka få en emotionell kontakt genom att fråga hur personen mår och få igång ett samtal. Det är även viktigt att föra personen till en trygg plats, erbjuda vätska och ringa anhöriga.

– Försök få personen att prata om det som skett och tänk på att verkligen vara närvarande i samtalet. Man behöver inte säga så mycket eller rätt saker, det viktigaste är att lyssna, förklarar Per Sandberg.  
Han betonar att den första insatsen lika gärna kan göras av en kollega som av en psykolog. Det viktiga är att någon tar sig an den drabbade.

– Om den första hjälpen görs på ett bra sätt är nittio procent av jobbet redan gjort. Då är det lätt för mig att ta över om det skulle behövas, avslutar han.

