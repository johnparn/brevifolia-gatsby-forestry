---
content_type: article
date: 2014-03-11T11:53:49
title: 'Stöd till ”andra offret” i vården med Mötas och lära-grupper'
original_id: 15603
slug: stod-till-andra-offret-i-varden-med-motas-och-lara-grupper
image: "../images/davidsusannehb1.jpg"
image_caption: ''
author: Roland Cox
friskfaktorer: ''
activity: ''
articles_teasers_2: []
article-teasers-list: []

---

Avvikelser från det normala, tillbud och svåra händelser som blivit anmälda. Om det har anställda vid Astrid Lindgrens barnsjukhus talat i ”Mötas och lära”-grupper. Det är ett pilotprojekt som har blivit så lyckat att man talar om att permanenta grupperna och sprida dem.

Samtalsgrupperna är ett pilotprojekt som ingår som en del av ett långsiktigt arbete kring frågor om hur vårdanställda blir “det andra offret” (“second victim”) när patienter råkar illa ut svåra händelser. Satsningen hänger samman med ett forskningsprojekt kring begreppet “det andra offret” som bedrivs inom Medical Management Center, MMC, vid Karolinska Institutets iInstitutionen för lärande, informatik, management och etik, Lime.

### Kan drabba alla

Ett trettiotal anställda vid barnsjukhuset, i grupper med fem till nio deltagare i varje, träffades vid sex tillfällen, en gång i veckan. För att få samtalsgrupperna att fungera har man tvingats att ta sig över en del hinder som schemaläggning och annat praktiskt och forskarna framhåller att alla ledande nivåer inom organisationen måste ge ett aktivt stöd till en sådan här satsning.

Träffarna kallades “Mötas och lära” och riktade sig till alla som velat prata om skador och incidenter, alltså inte enbart till anställda som haft att göra med händelser som blivit anmälda (lex Maria-fall). Alla deltagare har dock varit med om avvikelser från det normala, om tillbud som lett till skador eller skulle kunna ha gjort det. Sjuksköterskor och läkare har suttit i separata samtalsgrupper, för med olika yrkesroller brottas man med delvis olika frågor.

– Någon gång i ens professionella liv så kommer man att göra något fel, konstaterar Susanne Ullström, psykolog och forskare vid Lime. Det är en viktig poäng att det inte är särskilda människor som är med om svåra händelser, utan att det kan drabba alla. Ibland blir det fel även om man gör rätt. Det beror ofta på kedja av händelser att en patient blir skadad eller i värsta fall avlider. Man skickar patienten från akuten till röntgen, man tar prover och byter avdelning. Det är inte alltid så lätt att avgöra var det gick snett.

> Svåra händelser kan drabba alla

### Självförtroende och anseende

Susanne Ullström har vid upprepade tillfällen intervjuat deltagare i samtalsgrupperna, för att undersöka hur de upplever samtalen. Enligt de preliminära resultaten tycker deltagarna att samtalen har varit lärorika och givande både professionellt och personligt. Flera uttryckte att det borde finnas en permanent samtalsgrupp.

Flera menar att sjukhuskulturen inte gynnar ett öppet samtalsklimat om hur man mår, eller om existentiella frågor knutna till yrket. Istället finns attityden att man bör vara stark och duktig, vara hjälpsam och inte prata så mycket om påfrestande händelser. Annars finns en rädsla att bli betraktad som en “dålig doktor”.

– En negativ händelse kan skaka om en i ens yrkeskunnande. Människor klandrar sig själva oerhört mycket. De oroar sig för patienten, för vad kollegerna ska säga och för vad chefen ska säga. Det handlar om både självförtroende och föreställningar om ens professionella anseende, säger Susanne Ullström på KI.

Det var inte alltid lätt för deltagare att öppna sig och tala om de personliga upplevelserna. Men de uppskattade träffarna och ansåg i allmänhet att den här sortens samtal skulle kunna bidra till en bättre arbetsmiljö och höjd patientsäkerhet.

– Det behövs ett individuellt anpassat stöd till dem som drabbas, utformat efter vad var och en behöver, säger forskaren.

I rapporten från projektet menar man att det går att använda erfarenheterna från grupperna för att bidra till ett organisatoriskt lärande och utveckling av verksamheten.

### Struktur med samtal

Forskarna anser att det är önskvärt att man alltid följer upp vårdskador. Det kan ske i grupp med kolleger, eventuellt med professionell handledning. Det kan även handla om individuella stödsamtal vid behov.

– Det kan behövas olika saker efter en dag, efter en vecka och efter en månad, säger Susanne Ullström.

Skam och skuld är naturliga mänskliga reaktioner när man upplever sig ha gjort fel. Hon menar att syftet med samtal inte är att lyfta bort känslorna.

– Man ska inte släta över, utan visa empati, lyssna utan att döma, lyfta upp vad det var som hände, vem som gjorde vad, och på det sättet undersöka händelsen.

### Heltäckande vision

Professor Mats Brommels, chef för Lime-institutionen vid KI där forskningen bedrivs, har sett att de rapporterade patientskadorna har ökat inom vården. Men han menar att det beror på rapportsystemet blivit bättre. Han låter nöjd med satsningen på samtalsgrupper, som nu tycks rota sig på Astrid Lindgrens barnsjukhus.

– Mycket talar för det. Ledningen har visat ett mycket aktivt intresse, och våra gräsrötter på sjukhuset vill verkligen ha det här. Projektet har skapat ett så pass stort intresse, att det lutar åt att sjukhuset vill fortsätta på egen bekostnad, säger han.

– Vår vision är att på sikt skapa ett heltäckande system för patientsäkerhet, som innefattar utbildning i kommunikation, tydliga mål för att minska antalet avvikelser, satsningar på att följa upp och systematiskt analysera orsaker. Och att man sätter in åtgärder för att eliminera riskerna för upprepade skador. I slutändan gäller det att man uppmärksammar arbetsmiljöproblem och erbjuder stöd till de anställda.

– En säker sjukvård är grundbulten i en god arbetsmiljö. Att inte behöva gå omkring och oroa sig för att göra misstag hela tiden ger en positiv miljö och en trygg tillvaro för de anställda som ändå jobbar under hård press på många sätt, säger Mats Brommels.

Komplikationer och skador ökar dessutom kostnaderna, påpekar han. De slukar resurser som man istället skulle kunna använda för mer vård.

Forskarna på Karolinska Institutet har redan lämnat flera rapporter och kommer med mer, när de har genomfört alla intervjuer och samlat in och analyserat alla data.

Fakta:
------

En slutsats från Medical Management Center, MMC, vid Karolinska Institutets iInstitutionen för lärande, informatik, management och etik, Lime. är att man inom sjukvården är alltför ofta dålig på att ta hand om svåra upplevelser hos personal som varit med om i arbetet. I en aktuell rapport redovisar man intervjuer med anställda som varit med om allvarliga händelser. Läs mer här.

¤ Läs också en intervju om egna upplevelser av svåra händelser och hur man hanterar dem, med David Bergman, barnläkare och projektledare på Astrid Lindgrens barnsjukhus: [Svårt för de “ofelbara” läkarna att tala om sina dilemman.](https://lakartidningen.se/aktuellt/nyheter/2013/12/uppskattat-med-samtal-om-svara-handelser-men-svart-hinna-med/)

