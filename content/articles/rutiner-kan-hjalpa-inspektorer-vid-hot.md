---
content_type: article
title: Rutiner kan hjälpa inspektörer vid hot
original_id: 15727
slug: rutiner-kan-hjalpa-inspektorer-vid-hot

---

Fyra av tio av kommunernas inspektörer inom miljö, hälsa och livsmedel har varit utsatta för hot. En mindre del har också varit med om våld i arbetet. Det finns brister när det gäller handlingsplaner mot hot och våld och hur man använder dem.

Det här rapporterar fackförbundet Naturvetarna, inom SACO, i rapporten “Inspektörernas arbetsmiljö i fokus: En ohållbar situation”. Rapporten omfattar också de som inspekterar djurskyddet, som tidigare fanns i kommunerna men som numer arbetar i statlig regi, på länsstyrelserna.

Rapporten bygger på enkäter till de två grupperna. Allmänt sett har djurskyddsinspektörerna ännu större problem än kollegorna i kommunerna – sju av tio har blivit hotade.

### Rutiner vid näthot

På Naturvetarnas nätplats kommenterar förbundets utredare Kristofer Jervinge rapportens resultat så här:

[![kristofer-jervingeorgins-160x205-ab.jpg](https://www.suntarbetsliv.se/wp-content/uploads/2013/06/kristofer-jervingeorgins-160x205-ab-1.jpg)](https://www.suntarbetsliv.se/wp-content/uploads/2013/06/kristofer-jervingeorgins-160x205-ab-1.jpg)– Situationen är oacceptabel. Arbetsgivarna måste ha bättre beredskap för hur hot och våld mot tjänstemän ska hanteras. Det gäller framför allt hot på nätet. Enligt undersökningen framgår det att arbetsgivare inte alltid hanterar dessa hot som en del av inspektörernas arbetsmiljö, säger Kristofer Jervinge.

Han berättar att det i enkäten framgår att många anställda upplever att deras arbetsgivare anser att ett hot på nätet per definition rör den privata sfären och att de därför själva ska gå till polisen. Naturvetarna kräver nu att Arbetsmiljöverket tar fram material om hur arbetsgivare ska agera mot de hot kopplade till arbetet, som i dag allt oftare dyker upp i bloggar, sociala medier och på nätet i allmänhet.

### Anmäla hot och våld i arbetet

Det finns nätverk med människor som kartlägger både inspektörer och deras familjer och “hänger ut” dem på nätet. Det gäller även inspektörer som fått skyddad identitet av Skatteverket, efter tidigare hot. Kristofer Jervinge menar att man måste ställa krav på arbetsgivaren att alltid anmäla hot och våld i arbetet och att inspektörer måste få ett ökat lagskydd, likt det som poliser här. I rapporten skriver han:

_“Våra medlemmar har erfarenhet av att samma individer eller samma kriminella grupper som dyker upp i ärenden hos socialtjänst eller polis även dyker upp i ärenden kring djurskydd, hälsoskydd, livsmedelskontroll och miljöskydd. Det kan till exempel vara familjer i kris som även har djur, kiosker som säljer smuggelcigaretter, restauranger som drivs med papperslös arbetskraft eller narkotikamissbrukare som eldar kablar för att finansiera sitt missbruk med mera. Det är heller inte ovanligt att åklagare väljer att lägga ner förundersökningar om t.ex. miljöbrott eller liknande, efter att polisen upptäckt grövre brott under förundersökningen.”_

### Många handlingsplaner oanvända eller okända

I rapporten slår Naturvetarna fast att förbundet kommer att följa upp problemen och arbeta med de två professionsföreningar som finns. En nyckelfråga är att arbetsgivarna upprättar en beredskapsplan mot hot och våld på plats – och att man använder den aktivt, så att planen inte bara blir en hyllvärmare. Och här visar svaren i enkäten att det helt uppenbart finns mycket att göra.

> att upprätta en beredskapsplan mot hot och våld – och att använda den aktivt

Var femte miljö-, hälso- och livsmedelsinspektörerna säger att de inte vet om det finns en beredskapsplan, vilket enligt Naturvetarna är ett rejält underbetyg till arbetsgivarna. Tolv procent uppger att det inte finns någon beredskapsplan.

Så många som var fjärde av de inspektörer som vet att det finns en handlingsplan känner inte till om man använder den i kommunen. Och 17 procent svarar att den inte används.

Hur man kan arbeta med handlingsplaner kom det fram många exempel på i den satsning på arbete mot hot och våld som SKL och fackförbunden genomförde. Om detta kan man läsa mer här på suntarbetsliv.se under avdelningen Bättre beredd än rädd, och i Kunskap som förebygger, vilket är det magasin som man har tagit fram.

### Nationell tillsyn efterfrågas

Naturvetarnas rapport tar också upp försök till otillbörlig påverkan från framförallt politiker och i viss mån förvaltningschefer. Hälften av alla som svarat på enkäten har blivit utsatta för detta. Största problemen finns i de mindre kommunerna, medan det är betydligt bättre i de största kommunerna och när flera kommuner samarbetar i kommunalförbund om inspektionsarbetet. I dessa fall blir avståndet större mellan inspektörer och beslutsfattare.

I praktiken kan det skilja en hel del hur inspektionerna fungerar. Naturvetarna talar om en jävsproblematik som tillsammans med resursbrist leder till att många inspektörer har “en väldigt problematisk arbetssituation”.´

Förbundet anser att det behövs en statlig utredning om hur man kan uppnå en likvärdig tillsyn: “Möjligtvis kan man tänka sig lösningar där man förstatligar tillsynen i en renodlad tillsynsmyndighet, således inte i länsstyrelsens regi, men samtidigt delegerar tillsyn till organisationer som kan hantera den, likt de största kommunerna och kommunalförbunden?”

