---
content_type: article
date: 2020-03-24T16:34:14
title: Små team i hemtjänsten kan minska smitta
original_id: 45684
slug: sma-team-i-hemtjansten-kan-minska-smitta
image: "../images/2000x1000-krister-wessman-jessica-karlsson-foto-stefan-jerrevang.jpg"
image_caption: Hjälps åt att förhindra smittspridning i Västervik. Huvudskyddsombudet Krister Wessman och undersköterskan Jessica Karlsson fyller hemtjänstteamets bil med handsprit, tossor och handskar. 
friskfaktorer: []
activity:
author: Anna Norrby
---

Hemtjänsten i Västervik arbetar i små team med fasta brukare. De har även bra fart på sitt systematiska arbetsmiljöarbete. Det gör att de nu är väl rustade att mota bort coronaviruset från både brukarna och sig själva.

I den kommunala hemtjänsten i Västervik arbetar de i små team med fyra-fem medarbetare i varje. Det gör att brukarna får hjälp av en liten personalgrupp som de lär känna. Teamen planerar också själva sitt arbete och bedömer hur länge brukarna behöver hjälp.

En modell som kallas Fri tid, och som gör dem mer flexibla nu i coronatider. Det här arbetssättet och att de har bra koll på sitt systematiska arbetsmiljöarbete underlättar nu när de gör allt de kan för att skydda brukarna och sig själva mot viruset.  

[![Jessica Karlsson stiger in i hemtjänstbilen.](https://www.suntarbetsliv.se/wp-content/uploads/2020/03/750x400-jessica-karlsson-foto-stefan-jerrevang.jpg)](https://www.suntarbetsliv.se/wp-content/uploads/2020/03/750x400-jessica-karlsson-foto-stefan-jerrevang.jpg)  
Undersköterskan Jessica Karlsson arbetar i ett av teamen. Hon är strax klar hemma hos en äldre dam som hon besöker ofta. Frukost och morgonhygien är överstökat, och det viktiga sällskapspratet. Nu ska hon bara sätta igång tvättmaskinen innan hon kör vidare till nästa brukare.  

– Det står en soppåse i vägen här, kommer du förbi? säger Jessika Karlsson till damen som baxar sig framåt med rullatorn i hallen.  

Jessica Karlsson berättar om de förändringar i jobbet som hemtjänstteamet infört sen coronahotet kom.

– Vi ska inte vara så nära varandra nu, så det blir inga kramar längre, tyvärr. Men vi smörjer in henne varje dag på ryggen så beröringen får hon ändå.

### Tydliga instruktioner och rutiner

Hemtjänstpersonalen ska ha god handhygien, förkläde och handskar. När Jessica Karlsson lämnar brukarens lägenhet vet hon också hur hon ska undvika att sprida eventuell smitta vidare till sina sex andra fasta brukare, och den som får duschhjälp en gång i veckan.

Hon ska ta av förkläde och handskar, tvätta händerna och sprita dem, och om det behövs även byta till rena arbetskläder precis innanför dörren innan hon går ut. Arbetskläderna tvättar de i lokalen, minst ett klädbyte om dagen brukar det bli.

I hemtjänstteamet har de bestämt hur de ska göra om en brukare insjuknar.

– Vi bollar hela tiden tankar med varandra och det känns som att vi är bra förberedda. Om en brukare blir sjuk ska bara en av oss gå till den.

På det sättet klipper de av en möjlig smittkedja till andra brukare.

### Märker lättare om brukare blir sjuk

Med små grupper som går till samma brukare blir det också lättare att märka om en brukare blir sjuk. Det berättar Jessica Karlssons chef Mia Gunnhagen.

[![Porträtt på Mia Gunnhagen, enhetschef.](https://www.suntarbetsliv.se/wp-content/uploads/2020/03/200x220-mia-gunnhagen-foto-stefan-jerrevang.jpg)](https://www.suntarbetsliv.se/wp-content/uploads/2020/03/200x220-mia-gunnhagen-foto-stefan-jerrevang.jpg)– När man går till samma brukare hela tiden kan man lättare läsa av hur personen mår. Man kan också se detaljer, som hur en värktablett påverkar, säger enhetschefen Mia Gunnhagen.

Hemtjänstgrupperna har fått ett informationsbrev från socialförvaltningen som de delat ut till brukarna. I brevet finns hygienråd och anvisningar om att anhöriga inte ska hälsa på. Men det står också att personalen kan behöva prioritera tiden på ett annat sätt nu.

– Många har suttit ned och pratat med sina brukare om vad som menas, det är inte säkert att alla brukare förstår den skrivna texten.

### Enklare att bromsa smittspridning

Men hemtjänstpersonalen är väldigt duktig på att skydda sig, menar undersköterskan Krister Wessman. Han är även huvudskyddsombud för Kommunal.

[![Porträttbild på Krister Wessman, undersköterska och huvudskyddsombud. ](https://www.suntarbetsliv.se/wp-content/uploads/2020/03/200x220-krister-wessman-foto-stefan-jerrevang.jpg)](https://www.suntarbetsliv.se/wp-content/uploads/2020/03/200x220-krister-wessman-foto-stefan-jerrevang.jpg)– Det är tack vare att vi jobbar i små grupper, och att vi håller oss inom gruppen. Om jag är sjuk eller ledig och det går in en vikarie för mig, så får den personen bara jobba i den gruppen.

De små arbetsgrupperna har stor betydelse för arbetsmiljön nu, menar han.

– Det är tryggare för brukaren när de vet vilka som kommer, och det gör det också lättare för oss att bromsa smittspridning.

### Drar ned på arbetsplatsträffarna

Med corona kommer också förändringar som påverkar det systematiska arbetsmiljöarbetet i kommunen. Arbetsplatsträffarna hör till den typen av möten som förvaltningen nu drar ned på.

För enhetschefen Mia Gunnhagen är det en utmaning att de inte får ha större möten.

– Det är det svåraste. Men nu blir det morgonmöten i mindre grupper och mejl istället. Så mycket mejl som jag skickat ut nu har jag aldrig gjort förut.

Hon får lägga mycket tid på att hålla alla hemtjänstgrupper informerade om senaste nytt.

– Så får det bli så länge. På varje morgonmöte säger jag samma saker nu. Det gör att vissa hört det många gånger, medan det är nyheter för andra som inte varit i tjänst.

Hur ser då huvudskyddsombudet på att arbetsplatsträffarna inte kommer att genomföras som vanligt?

– Jag ser det som en trygghet, att det skyddar oss. Är det något viktigt kan vi ta upp det ändå, vi kan alltid föra en dialog. Mia är bra på att kommunicera och jag nås alltid på mejl och telefon, säger Krister Wessman.

