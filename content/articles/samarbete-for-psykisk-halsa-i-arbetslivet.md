---
content_type: article
title: Samarbete för psykisk hälsa i arbetslivet
original_id: 15841
slug: samarbete-for-psykisk-halsa-i-arbetslivet

---

PSYKOSOCIAL ARBETSMILJÖ/DEBATT: Arbetsmarknadens parter är överens om att den psykiska ohälsan i arbetslivet är något man måste lösa gemensamt. Nu gäller det att utveckla ett fungerande samarbete.

Psykosociala arbetsmiljöfrågor var ämnet för det seminarium som Arbetsmarknadsdepartementet höll på AFA Försäkring måndagen den 18 maj. Den fullsatta hörsalen visade att intresset för psykosociala frågor är stort. Andra halvan av seminariet ägnades åt en paneldebatt med representanter för arbetsgivarna, fackförbunden och departementet.

Först ut var Eva Thulin Skantze, utredare och arbetsmiljöstrateg på Sveriges Kommuner och Landsting, som berättade att kommun- och landstingssektorn de närmaste åren räknar med att anställa runt 500 000 personer. De flesta inom så kallade kontaktyrken där man arbetar med människor i behov av stöd och hjälp.

– Vi behöver arbeta löpande och systematiskt med den psykosociala arbetsmiljön, sa hon, och fortsatte:

– Det är viktigt med närvarande och stödjande ledare. Cheferna måste arbeta förebyggande med riskbedömningar och lära sig följa upp insatser och behov. Tillsammans med föreningen Suntarbetsliv lanserar vi i slutet av året en arbetsmiljöutbildning för chefer och skyddsombud.

> Vi behöver arbeta löpande och systematiskt med den psykosociala arbetsmiljön

Eva Thulin Skantze påpekade att en stor utmaning för kommuner och landsting är sjukfrånvaron bland kvinnliga anställda.

– Orsakerna till kvinnornas sjukskrivningar är jättekomplexa. En del hör till arbetslivet, en del handlar om bristande jämlikhet i stort. Det här måste arbetsgivarna och samhället arbeta tillsammans med, sa hon.

### Ett långsiktigt perspektiv

Redan tidigt i debatten kunde åhörarna ana att parterna är överens om att samarbete är nyckeln i de psykosociala arbetsmiljöfrågorna. Mattias Dahl, förhandlingschef för Svensk Handel, gav sin syn på hur ett samarbete kan se ut:

– Det kommer att kräva ett tålmodigt och långsiktigt arbete. Vi inom den privata sektorn anser att vi måste arbeta tillsammans; staten, Försäkringskassan, facken, cheferna och arbetsgivarna.

Kristina Mårtensson, samhällspolitisk chef på fackförbundet Kommunal, instämde i att de psykosociala frågorna kräver ett längre perspektiv.

– Det finns inte någon quick fix. Inom äldreomsorgen mår anställda till exempel dåligt av att de inte har inflytande över sådant som tidspress och schemaläggning. En undersköterska idag har mycket tyngre jobb än en brandman.

### Lönsamt att satsa på arbetsmiljö

Mathias Åström, förhandlingschef på Lärarförbundet, fortsatte på det mer konkreta spåret genom att ge exempel på hur den psykosociala arbetsmiljön kan se ut för anställda i skolan.

– Inom skolan ser vi ett tydligt samband mellan senare års reformiver och sjukskrivningar. När belastningen ökar för den enskilde uppstår skuld som leder till ytterligare belastning och besvär.

Mathias Åström berättade att man i skolvärlden har som mål att alla ska med. Man har blivit bättre på att identifiera brister i undervisning och läroplaner. Men Mathias Åström efterfrågade något som ger mer energi för att man tillsammans ska nå de gemensamma målen.

– Vi måste enas om att det finns en koppling mellan arbetsmiljö och kostnader. På så vis kan vi göra det tydligare att det är lönsamt att satsa på arbetsmiljö, sa han.

### Samlad kunskap leder i rätt riktning

Sist ut i debatten var Irene Wennemo, statssekreterare på Arbetsmarknadsdepartementet. Hon betonade att den psykiska ohälsan i arbetslivet är en av samhällets och politikernas största utmaningar. Med ett målande exempel beskrev hon hur många av de som drabbas väljer att hantera ohälsan:

– Den som blir psykiskt sjuk befinner sig ofta i något slags gränsland mellan sjuk och frisk. Man tycker kanske inte att man är tillräckligt sjuk för att bli sjukskriven. Så man väljer att fortsätta arbeta och går på arbetet och mår dåligt, sa hon, och fortsatte:

– Vad gäller fysiska belastningsskador har vi fått igenom att anställda får rotera mellan olika arbetsuppgifter. Nu gäller det att få till en liknande lösning för emotionella belastningsskador. De är också kopplade till det yrke och de arbetsuppgifter man har.

– Nu ska vi samla kunskapen och försöka vara konkreta. Det ska vi göra i samarbete mellan myndigheter, arbetsmarknadens parter och forskning, sa Irene Wennemo, och tillade:

– Vi är på väg i rätt riktning med den psykosociala arbetsmiljön, men vi behöver komma en bit längre.

FAKTA:
------

Seminariet om psykosociala arbetsmiljöfrågor var det tredje och sista i en serie på tre kunskapsseminarier som Arbetsmarknadsdepartementet har arrangerat på AFA Försäkring. De två föregående seminarierna hade rubrikerna Nollvision för dödsolyckor i arbetslivet och Behovet av ett förlängt och hållbart arbetsliv.

Se [filmupptagningar av de tre seminarierna](https://www.afaforsakring.se/forebyggande/seminarier/ "Arbetsmarknadsdepartementets seminarier på AFA Försäkring") på AFA Försäkrings webbplats.

