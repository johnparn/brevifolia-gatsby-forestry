---
content_type: article
title: Efter kaotisk start följde uthålligt arbetsmiljösamarbete
original_id: 15646
slug: efter-en-kaotisk-borjan-foljde-uthalligt-arbetsmiljosamarbete

---

Från att åtgärda akuta brister till att förebygga – tyngdpunkten har förskjutits under en långsiktig satsning på samverkan på Administrativ service i Boden.

I över tio år har den här kontorsarbetsplatsen inom Norrbottens läns landsting lagt ribban högt i sitt arbetsmiljöarbete – och satsningen har överlevt två chefsbyten. För detta blev arbetsplatsen en av fem finalister till Suntliv-priset vid Gilla Jobbet 2012.

### Rekorderligt och välordnat – men det började med kaos

På 1950-talet bodde här sjuksköterskeelever – idag sitter administratörer i de långa korridorerna, i var sitt rum, och hanterar landstingets löner, betalar leverantörer och skickar fakturor till patienter. På Norrbottens läns landstings Administrativ service arbetar 55 anställda, varav 51 kvinnor. Genomsnittsåldern är 49 år.

Allt ser så rekorderligt och välordnat ut idag. Men när den här arbetsplatsen skapades 2001 var det inte alltid så prydligt. Genom en stor omorganisation hade man sammanfört arbetsplatser från hela länet, med olika traditioner och vanor. Personal följde ofta med om det var någorlunda pendlingsbart, men avstånden är långa i Norrbotten och på en hel del tjänster satt nya anställda. Många upplevde det som att “allt var i gungning”, hela havet stormade… Samtidigt satsade man på ny teknik som var långt ifrån inkörd. Det var inte helt lätt:

– Vi hade fakturor i backar, i fönsterbrädena, på skrivborden, överallt var det fakturor, berättar Lena Trast-Lundman på leverantörsenheten.

Fakturahögarna berodde på att de väntade på att bli inskannade i ett nytt system för elektronisk fakturahantering, som inte var lika lätthanterligt som försäljarna lovat. I början hade de bara två programlicenser, bara två kunde alltså skanna och där uppstod en förödande flaskhals. De hade just jämt själva fått lära sig att ratta systemet, men skulle ändå fungera som experter för andra i landstinget. Telefonerna ringde i ett.– Första sommaren var kaotisk, säger Lena Trast-Lundman.

Hennes chef Berit Bäckström bekräftar:

– Det var otroligt jobbigt, inte bara för oss. På löneenheten var de för få, det blev mycket helgjobb för att folk skulle få sina löner i tid. Det sociala klimatet påverkades av att folk kom från olika förvaltningar och skulle knådas ihop. Och vi flyttade in under pågående ombyggnad, med buller, ofärdig ventilation och problem med värmen ännu vid jul.

Dessutom lämnade möbler och utrustning mycket i övrigt att önska, de hade skrapats ihop från olika arbetsplatser.

### Aldrig nej till ett hjälpmedel

Det var en spännande tid med nybyggaranda, men också förvirring och stressad personal. Under några kalla februaridagar samlades alla till en “komma-samman”-övning i fjällen. De arbetade fram en gemensam vision om den goda arbetsplatsen. Inte helt överraskande kom den att handla mycket om arbetsmiljö.

I en tid då man på många andra arbetsplatser avskaffade särskilda skydds- eller arbetsmiljökommittéer, valde man på Administrativ service att tillsätta en särskild arbetsmiljögrupp. Den fick en bred och annorlunda sammansättning: högsta chefen, skyddsombudet, de tre enhetscheferna och en anställd från varje enhet.

Berit Bäckström hörde till gruppen och är den enda som varit med i alla år. Hon berättar hur de beväpnade med checklistor och enkäter tog itu med att kartlägga, bedöma och åtgärda risker, både hårt mjukt, bildskärmar och socialt klimat. Och steg för steg åtgärdade arbetsmiljögruppen bristerna.

Idag talar alla samstämmigt om hur bra fysisk arbetsmiljö de har: höj- och sänkbara bord, dubbla bildskärmar, alternativ till datormusen, stolar anpassade efter önskemål, ståmattor, koncepthållare och andra hjälpmedel. Grundprincipen är att om någon ber om det, finns det ett behov av det. Alla har eget rum och är väldigt nöjda med det.

Mona Sundström, chef för löneenheten  hör inga stresslarm bland löneadministratörerna idag:

– Vi jobbar i team om tre som har ett gemensamt ansvar för att genomföra sina uppgifter, men kan också ta hjälp utifrån – och ge. Har någon för lite att göra signalerar man att man kan hjälpa till, och omvänt signalerar de som behöver få hjälp.

### Arbetsrotation och rörelseuppmuntran

De har inrett ett gym där många tar ett pass innan de åker hem. Genom åren har anställda deltagit i olika typer av motionssatsningar (Boden i rörelse, Blodomloppet, stegräkningstävlingar) och varje anställd får en årlig tusenlapp i friskvårdspeng. Anna-Lena Kero, enhetschef på kundenheten och medlem i arbetsmiljögruppen och själv flitig motionär, hör till dem som försöker uppmuntra andra att börja röra sig mer.

– Om man offrar lite av sin fritid på att träna, så orkar man mer både på jobbet och på fritiden, säger hon. Det önskar jag att alla skulle få uppleva, för livet går ju och det är roligt om man får ut så mycket som möjligt av det.

För att öka variationen och minska förslitningsrisken har de också infört arbetsrotation för de arbetsuppgifter som är kopplade till den fysiska hanteringen av de 180 000 leverantörsfakturorna, med postöppning och inskanning. Och för att kontra riskerna med statiskt och stillasittande arbete har de under alla år haft mikropausprogram i datorn, som de som börjar klaga på stelhet alltid blir påminda om. Mycket populärt är gratis massage för axlar och nackar en halvtimme i månaden och en hel del använder sin friskvårdspeng till att få massage oftare.

### Årets tema

Vid sidan av att hantera risker satsade Arbetsmiljögruppen tidigt på att sprida kunskap till alla, som ett sätt att tackla de mjuka sidorna av arbetsmiljön.

Det började med en seminarieserie på temat Hälsa i arbetslivet, i samarbete med Institutionen för hälsovetenskap vid Luleå tekniska universitet. Varje år bestämmer sig gruppen för en kunskapssatsning inom ett tema, med olika kombinationer av föredrag och diskussioner på enhetsträffar och i andra sammanhang.

Vad gruppen har satsat på har många gånger vuxit fram i diskussioner bland de anställda. På senare år finns det också en meny med förslag från landstingets centrala personalavdelning. Ämnena för teman, och andra utbildningsinsatser under åren, ger en bild av vad som väckt mest intresse under åren – ett nyckelord är kommunikation (se faktaruta).

> Vi försöker tänka om och tänka nytt och pröva oss fram, ingenting är skrivet i sten.

– Bland oss kvinnor är det här med hur vi är mot varandra alltid populärt, konstaterar Anna-Lena Kero. Man lär sig alltid någonting nytt. Vi har arbetat med kommunikationskontrakt, om vad vi vill ska gälla för kommunikationen på arbetsplatsen, och övningar i att se de olika typer av personligheter som kan finnas på en arbetsplats. Det gäller att kunna se och acceptera olikheterna som finns.

Hon menar att en god psykosocial arbetsmiljö handlar om mycket grundläggande saker för alla människor: att bli sedd och bekräftad, att inte behöva vara rädd och orolig. Ibland får man påminna varandra om “små saker som betyder någonting” – som att alla ska hälsa på varandra.

Berit Bäckström arbetar mycket med kommunikationskontraktet inom sin enhet.

– Det får inte hamna i skrivbordslådan. Därför går vi flera gånger om året igenom vad vi redan är bra på och behöver underhålla för att inte tappa bort – och vad vi behöver jobba på att bli bättre på.

Så kan man pricka av olika punkter efter hand, som de exempelvis gjort med löftet att “vi ska informera och stötta varandra”. Andra saker som de arbetat aktivt med är att på möten låta alla tala till punkt och få säga sitt, som en del i att respektera och ta hänsyn till varandra.

Genom samtal på enhetsmötena lär de sig också av varandra i övrigt.

– Vi tar upp rutiner som inte fungerar. Vi försöker ha en sådan anda att man inte ska vara rädd för att göra fel. Det är inget att skämmas över, för vi blir bättre genom att vi lär oss av våra misstag. Vi försöker tänka om och tänka nytt och pröva oss fram, ingenting är skrivet i sten.

Kommunikation handlar inte bara om samspelet på arbetsplatsen. Det gäller också om kontakter med kunderna, först och främst för enheten för patientbetalningar, som skickar ut 350 000 patientfakturor om året – läs mer om det i fördjupningstext längre ned.

### “Välförtjänt bra”

Skyddsombudet och fackombudet Per Vestin sitter i avdelningsstyrelsen för Vision:

– Arbetsmiljön på min arbetsplats är suverän, den bästa jag jobbat i och jag skattar mig lycklig när vi gör studiebesök och blir påminda om hur bra vi egentligen har det, säger han. Under min tid som fackombud har samarbetet mellan fack och arbetsgivare alltid varit bra.

Medarbetarenkäterna visar på “nästan tjatigt goda resultat” år efter år, och personalomsättningen är mycket låg. Några yngre har gått vidare till studier, det har förekommit att någon startat eget. Men de allra flesta stannar kvar.

Lena Trast-Lundman, som berättade om kaoset och fakturahögarna, säger:

– Nu har vi det jättebra. Men det har tagit tid. Många gånger har jag vaknat och undrat vart vi är på väg.

Har administratörerna det helt enkelt oförskämt bra nu? Svaret kommer snabbt från Berit Bäckström:

– Nej, inte oförskämt men välförtjänt bra, med tanke på hur det var när vi flyttade hit! Sen tror jag att vi har undvikit bottennapp på arbetsplatsen genom Arbetsmiljögruppens arbete, först rent fysiskt med allt från buller till möbler, och sen de mjuka delarna i arbetsmiljön, med relationer.

Katarina Hellgren, medlem i Arbetsmiljögruppen som representant för de anställda vid kundgruppen och dessutom styrelseledamot i Vision, berättar om en idé om ett nästa steg i arbetsmiljöarbetet, som de har pratat om inom facket.

– Vi vill ha en digital skyddsrond där vi tittar på hur våra IT-system fungerar. Vi sliter våra hår när datasystemen slutar fungera, det kan vara förskräckligt stressande. Idag är ju tekniken helt avgörande för vårt arbete.

Fördjupningstext:
-----------------

“Jobbiga samtal – en arbetsmiljöutmaning”
-----------------------------------------

– Jobbiga samtal är en arbetsmiljöutmaning för oss. Personer som ringer om sina räkningar kan vara i kris, arga eller lessna. Det kan handla om en döende fru eller mamma, eller så har de själva just fått en svår diagnos. Inför detta är de maktlösa, men då kan det vara skönt att få vara arga på fakturan, säger Anna-Lena Kero, enhetschef på kundenheten.

– Även om vi peppar varandra om att inte ta det personligt, kan det vara svårt och ta emot ilskan och vi har arbetat mycket med hur vi ska hantera det. Det ju viktigt med ett gott kundbemötande och inte minst sjuka och gamla förtjänar att bemötas väl. Men de anställda måste också må bra.

Anna-Lena Kero ger en snabbkurs i hur man klarar detta dilemma:

1\. Låt först den som ringer få prata av sig, utan att själv kommentera något, för att sen komma till kärnan: “Vad kan jag hjälpa dig med?”.

2\. Försöker den missnöjda sväva ut igen, går man tillbaka till kärnfrågan.

3\. Det gäller att vara lugn, gå på fakta och inte på känslan och inte luras i fällan att svara ett ovänligt tonfall med att själv låta ovänlig. Kom ihåg att det hörs när du ler!

4\. Om möjligt avslutar man med att tacka för samtalet.

5\. I värsta fall får man konstatera att “vi kommer ingen vart” och förklara att man nu kommer att lägga på.

Det är svårast i början, efterhand lär man sig allt bättre och bättre att möta missnöjet. Det hjälper ofta att prata av sig i gruppen. Då märker man att andra mött liknande reaktioner, ibland till och med samma person i luren, och man kan utbyta erfarenheter och knep.

