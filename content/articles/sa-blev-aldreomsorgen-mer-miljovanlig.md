---
content_type: article
date: 2015-08-11T07:45:00
title: 'Så blev äldreomsorgen mer miljövänlig'
original_id: 15850
slug: sa-blev-aldreomsorgen-mer-miljovanlig
image: "../images/vao_alingsas_940x450hb1.jpg"
image_caption: 'Marie Jonsson, Gunhild Fridlund och Britt-Marie Svensson ingår i miljögruppen på Vård och äldreomsorgsförvaltningen i Alingsås.'
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

– Små förändringar kan göra mycket, konstaterar Gunhild Fridlund i miljögruppen på Alingsås Vård och äldreomsorgsförvaltning. Här har åtta äldreboenden blivit mer miljövänliga med hjälp av organisationen Miljöbron och ett studentprojekt.

Miljöbron är en ideell organisation som strävar efter att skapa mer utbyte mellan högskola och samhälle för att främja miljön. Hur då? Jo, genom att till exempel låta studenter bidra med ny kunskap till olika arbetsplatser.

Studenten Denise Özdes från miljövetarlinjen på Högskolan i Halmstad kom till Vård och äldreomsorgsförvaltningen i Alingsås i slutet av 2011 och gjorde sin kandidatuppsats där. Sammanlagt åtta äldreboenden i kommunen fick genom det hjälp med att fasa ut mindre miljövänliga kemiska produkter.

Redan år 1756 började vi att lista giftiga kemikalier i Sverige. Men det som då kallades för giftigt var först bara sådant som orsakade direkta och klart synbara förgiftningssymptom hos personer. Idag vet vi att vissa gifter kan ligga länge och lura i både människa, djur och miljö för att senare ställa oss inför fullbordat faktum.

### Listade kemiska medel

Suntlivs utsända träffar miljösamordnaren Gunhild Fridlund tillsammans med två representanter från Vård och äldreomsorgsförvaltningens miljögrupp i Alingsås; boendehandläggaren Marie Jonsson och Britt-Marie Svensson, miljöombud och husansvarig på äldreboendet Hagagården.

– Hjälpen via Miljöbron gav oss en skjuts men också en viktig bekräftelse på att vi redan var på rätt väg, säger Gunhild Fridlund. Marie Jonsson och Britt-Marie Svensson instämmer.

– Miljöbron och studenten Denize Özdes gjorde en inventering av kemikalier i våra rengöringsprodukter, disk-, tvätt- och desinfektionsmedel, fortsätter Gunhild Fridlund. Vi fick förslag på vad vi kan använda som är bättre för oss och miljön. Det gällde våra kemiska medel som inte var miljömärkta. Vi upptäckte också att vi hade en luktförbättrare som inte var så miljövänlig.

Inventeringen omfattade de kemikalieprodukter som vårdpersonalen på Alingsås äldreboenden använde i allmänna utrymmen. Sådana här produkter ska ha så kallade säkerhetsdatablad, enligt lag. Där finns mer information om innehåll och risker.

### Miljövänliga alternativ

Miljöbrons student Denise Özdes undersökte produkternas hälso- och miljöeffekter med hjälp av uppgifter från till exempel databaser som Kemikalieinspektionens PRIO och Europeiska kemikaliemyndighetens ECHA.

Hon hade däremot inte tid och resurser till att undersöka risker för så kallad cocktaileffekt; när olika kemikalier reagerar med varandra och genom det kan bilda skadliga blandningar.

Av 45 undersökta, kemiska produkter var 24 inte miljömärkta på Alingsås äldreboenden. Men det fanns inga riktiga miljöbovar med bland de preparat som saknade den här märkningen.

De produkter som då var svårast att hitta miljövänliga ersättare till var desinfektionsmedel. Men numera kan man lättare hitta mer miljövänliga alternativ även till den sortens produkter.

> Mer utbildning, större engagemang

Denise Özdes kandidatuppsats visade att Alingsås kommun låg på ”en bra nivå i sitt kemikaliearbete”, jämfört med flera andra kommuner. Men också att det fanns bitar i det arbetet som behövde utvecklas.

– Det skulle vara jättebra med mer utbildning i miljöfrågor för oss anställda, konstaterar Britt-Marie Svensson. Då tror jag fler kan förstå vitsen med att vara miljövänlig. Det bör också finnas tydliga krav vid upphandlingar på miljömärkta produkter och tjänster. Och koll på att reglerna efterlevs.

– Vi är åtta representanter från vår förvaltning i miljögruppen och vi är med på olika arbetsplatsträffar hos alla våra personalgrupper, säger Marie Jonsson. Då kan vi till exempel berätta om vad vi lärt oss av den här kemikalieinventeringen och varför vi förstår att det är viktigt med miljömärkta produkter.

– Ja, vi hoppas på att få lära oss mer för då har vi chans att kunna engagera ännu fler, lägger Gunhild Fridlund till.

### Därför miljömärkta kemiska produkter

Kravet på att välja bort farliga produkter mot mindre farliga har länge funnits i svensk kemikalielagstiftning. Men frågan är om det går att få en giftfri arbetsmiljö om man ersätter farliga kemikalier med miljömärkta kemikalier?

En miljömärkt kemikalieprodukt innehåller fortfarande kemikalier som påverkar hälsa och miljö men inte i lika stor utsträckning som den produkt som saknar miljömärkning. Ämnen som till exempel är cancerogena, som stör möjligheter till fortplantning eller är farliga för vattenlevande organismer, får inte förekomma i miljövänliga kemiska produkter.

### Fler åtgärder

– De anställda inom hemtjänsten hos oss samåker ofta i bil och samordnar inköp, säger Marie Jonsson. De kan också hänga upp cyklar på krokar på förvaltningens bilar. Då kan någon samåka en bit i bil för att sedan själv åka vidare på cykel. Vi har också gjort ruttoptimering, det vill säga mätt körsträckor för att se hur vi kan köra så miljövänligt och sparsamt som möjligt. Vi har dessutom köpt in några elcyklar.

Allt kaffe och te som köps in av Vård och omsorgsförvaltningen är rättvise- och miljömärkt. Och sådant som återvinning och sopsortering har blivit till en naturlig del av arbetsvardagen för de allra flesta här.

– Från mitt kontor ser jag Hagagårdens återvinnings- och sopstation, berättar Britt-Marie Svensson. Om det skulle vara någon av de hundratalet anställda där som glömmer att sortera och jag får syn på det, kan jag lätt påminna dem. Jag är lite av en miljöpolis.

Hon skrattar lite och fortsätter:

– Och om det skulle vara någon som inte vill sortera, då kan jag hänvisa till att jag är miljöombud här och har ansvar för miljön. Det brukar fungera.

De äldreboenden i Alingsås som ingick i Denise Özdes kandidatuppsats:
---------------------------------------------------------------------

Hagagården  
Noltorpsgården (hör till Hagagården)  
Brunnsgården  
Brunnen (hör till Brunnsgården)  
Hemsjögården  
Tuvegården  
Bjärkegården  
Kvarnbacken

