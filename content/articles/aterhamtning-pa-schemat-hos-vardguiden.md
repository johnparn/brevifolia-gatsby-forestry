---
content_type: article
date: 2019-06-17T16:37:54
title: 'Återhämtning på schemat hos Vårdguiden'
original_id: 39969
slug: aterhamtning-pa-schemat-hos-vardguiden
image: "../images/2000x1000-barbro-antonsson-foto-mikael-ljungstrom-tt.jpg"
image_caption: 'Sjuksköterskan Barbro Antonsson och enhetschefen Annette Wollin lägger pussel i personalrummet på 1177 Vårdguiden i Skövde. Här har man infört tre till sex kvartslånga pauser varje arbetspass. '
author: Teres Hallman
friskfaktorer: ''
activity: ''
articles_teasers_2: []
article-teasers-list: []

---

På 1177 Vårdguiden har telefonsjuksköterskorna en ständig kö av rådvilla som behöver deras hjälp. Det finns inga naturliga raster att ta igen sig på. Men för tre år sedan införde ledningen återhämtningspauser.

— Återhämtningspauserna är det bästa som har hänt för vår arbetsmiljö, säger Barbro Antonsson, telefonsjuksköterska och huvudskyddsombud för Vårdförbundet.

Det var 2016 som ledningen ställde frågan till personalen hur arbetsmiljön kunde bli bättre. Många av sjuksköterskorna hade uttryckt att de kände sig trötta. Dessutom har 1177 Vårdguiden krav på hur långa deras svarstider får vara och de såg att tiderna hade blivit längre.

— Högst på listan från personalen var arbetstidsförkortning, och att få fler tillfällen till återhämtning. Ledningen tog då beslut om att prova återhämtning. De ville prova det här i Skövde under ett halvår och sedan utvärdera det, säger Annette Wollin, enhetschef.

Skövde-kontoret ligger i en låg enplans tegelbyggnad i utkanten av centrala Skövde. Entrén är undangömd och bara en liten skylt avslöjar att 1177 Vårdguidens runt 30 telefonsjuksköterskor sitter här inne. De vill inte råka locka till sig vårdbehövande.

Sköterskorna sitter två eller tre i kontorsrum som ligger utmed två korridorer. I änden av den ena korridoren finns ett stort, ljust fika- och lunchrum.

### Samtalen kräver koncentration

På varje arbetsplats finns två stora datorskärmar på de höj- och sänkbara skrivborden. På den ena skärmen får de upp information om patienten som de för tillfället pratar med. På den andra finns ett rådgivningsstöd där de kan söka efter olika symptom. Dessutom kan sköterskorna, om de vill, få statistik om hur många samtal som står i kö, hur många telefonsjuksköterskor som är i arbete och hur lång kötiden är.

När ett samtal är avslutat vet de aldrig vilka frågeställningar de kommer att möta i nästa. Barbro Antonsson förklarar att det gäller att ställa frågor så att hon får en bild framför sig, av personen som ringer in.

[![Barbro Antonsson, sjuksköterska och skyddsombud på 1177 Vårdguiden i Skövde.](https://www.suntarbetsliv.se/wp-content/uploads/2019/06/200x220-barbro-antonsson-foto-mikael-ljungstrom-tt.jpg)](https://www.suntarbetsliv.se/wp-content/uploads/2019/06/200x220-barbro-antonsson-foto-mikael-ljungstrom-tt.jpg)— Det gäller att vara lyhörd för att förstå hur jag ska kunna möta den person som jag har i telefonen just nu. Det kan gälla allt från nyfödda barn till hundraåringar. Det är utmanande och man måste hela tiden vara alert, säger Barbro Antonsson.

### Tre till sex pauser per arbetspass

Att hela tiden sitta i telefon är alltså en stor anspänning. Tidigare bestod pauserna bara av de vanliga med förmiddags- och eftermiddagsfika och lunchen. Det blev många sammanhängande timmar med ständiga samtal.

— Visst tog vi korta pauser emellanåt, men då kände man dåligt samvete och att vi inte var kollegial med de andra. Nu slipper vi känna det och kan bara koppla av, säger Barbro Antonsson.

Idag är återhämtningspauserna schemalagda. Beroende på vilket schema och hur långa arbetspassen är blir det mellan tre och sex kvartslånga pauser per arbetsdag.

> Under pausen får var och en göra precis vad hon eller han vill.

— Under pausen får var och en göra precis vad hon eller han vill. Vi har ett vilorum med massage som är populärt, en motionscykel och många tar också en promenad. Något som är väldigt populärt är att lägga pussel som vi har i lunchrummet, säger Annette Wollin.

Eftersom det är viktigt att hålla nere väntetiderna måste telefonerna ständigt vara bemannade. Därför ligger personalens återhämtningspauser lite förskjutna i förhållande till varandra.

[![Annette Wollin, enhetschef på 1177 Vårdguiden i Skövde.](https://www.suntarbetsliv.se/wp-content/uploads/2019/06/200x220-anette-wollin-foto-mikael-ljungstrom-tt.jpg)](https://www.suntarbetsliv.se/wp-content/uploads/2019/06/200x220-anette-wollin-foto-mikael-ljungstrom-tt.jpg)Annette Wollin berättar att det har lagt rasterna så att de flesta får sällskap av någon annan. För att systemet ska hålla är det viktigt att alla håller sina tider.

— Vi har en dialog igång hela tiden för att påminna varandra om att hålla sig till sina raster, säger Annette Wollin.

### Tar emot fler samtal

De positiva effekterna av återhämtningspauserna visar sig också i medarbetarenkäter. Där ligger 1177 Vårdguiden över snittet för Västra Götalandsregionen, när det gäller återhämtning. Dessutom tar personalen nu emot ett samtal mer per timme. Så även om de sitter kortare tid i telefon blir det fler samtal.

Provperioden på ett halvår i Skövde blev alltså en framgång och har sedan införts på alla orter där 1177 Vårdguiden har kontor.

— Nu tycker alla, även de som var negativa i början, att pauserna är jättebra. Jag känner mig mer alert under dagen och är mycket piggare när jag kommer hem efter jobbet, säger Barbro Antonsson.

