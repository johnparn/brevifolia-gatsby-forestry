---
content_type: article
title: Mer tid för klienter ett lyft för socialtjänsten
original_id: 15845
slug: mer-tid-for-klienter-ett-lyft-for-socialtjansten

---

Aktivt arbete med klienterna, hälsosammare arbetsmiljö och bättre ekonomi. Det lyckades enheten för försörjningsstöd i Gävle med genom att anställa fler handläggare.

– Vi fick förmånen att utöka rehabgruppen med tre tjänster. Det gjorde att vi handläggare kunde gå ner från runt 60 ärenden var till hälften så många och jobba mer aktivt med varje klient, säger Stefan Bakken, socialsekreterare och koordinator för rehabteamet på enheten för försörjningsstöd i Gävle kommun.

– Många av våra klienter lider av psykiska funktionsnedsättningar och missbruk. I och med att vi fick mer tid har vi nu möjlighet att följa med dem till psykiatrimottagningen, hälsocentraler, Arbetsförmedlingen och Försäkringskassan.

Projektet startade 2013 och fick namnet HASKY, efter första bokstaven i de fem ordinarie handläggarna Helene, Anna, Stefan, Karin och Yumaras förnamn. Satsningen gick helt enkelt ut på att anställa tre extra socialsekreterare. Initiativtagare till projektet var Inger Sundblom, verksamhetschef på enheten för försörjningsstöd.

– Idag söker fler människor vår hjälp. Då får man försöka att öka arbetsstyrkan. Som chef såg jag att färre ärenden per handläggare måste vara en möjlig väg till bättre resultat, säger hon.

### Färre paniklösningar och minskad stress

Med färre ärenden lyckades rehabteamet på ett år hjälpa 107 personer som levt på försörjningsstöd att istället få sjukersättning från Försäkringskassan, aktivitetsstöd från Arbetsförmedlingen eller ett jobb med lön. Den minskade arbetsbördan gav rehabteamet ny energi, vilket i sin tur bidrog till en bättre arbetsmiljö.

> I och med att vi trivs med att jobba med klienterna på det här sättet blev också miljön i vårt team bättre

– Man måste ha en rimlig arbetsmängd för att kunna arbeta effektivt. Då blir det färre paniklösningar och brandkårsutryckningar, så att säga. I och med att vi allihop trivs med att jobba med klienterna på det här sättet blev också miljön i vårt team bättre, säger Stefan Bakken.

Inger Sundblom beskriver det som att en arbetsplats behöver få ett tillskott av endorfin. I takt med att arbetsglädjen ökade på försörjningsstödsenheten i Gävle minskade också känslan av stress.

– Jag tror att handläggarna i HASKY-projektet känner att de har kunnat se personerna bakom varje ärende och därmed kunnat jobba på ett bättre sätt, säger Annelie Johansson, ekonomisekreterare och skyddsombud på enheten för försörjningsstöd, och fortsätter:

– Får man jobba med färre klienter minskar den stress det innebär att ha 60–70 ärenden samtidigt. Visst kan det vara stressigt ändå, men man får bättre överblick. Det tror jag ger arbetsro.

### Lönsamt med fler handläggare

Trycket på försörjningsstödsenheten i Gävle är stort. Fler än 1 200 hushåll behöver för närvarande ekonomisk hjälp. Samtidigt som arbetsbördan minskade för rehabteamet när tre extra socialsekreterare anställdes ökade den något för Inger Sundblom, som nu är chef för 30 anställda.

– Jag har en väldigt stor grupp. Och när fler handläggare anställdes innebar det givetvis fler medarbetare. Men det tar jag gärna, för jag visste att det här skulle löna sig, säger hon.

Och lönat sig har det gjort att anställa extra handläggare. En utvärdering av HASKY-projektet, som fackförbundet Vision låtit revisionsföretaget PwC göra, visar att de 107 personer som fick hjälp att hitta annan försörjning skulle ha kostat Gävle kommun 7,5 miljoner kronor per år om de fortsatt leva på försörjningsstöd. De tre nya handläggarna kostar däremot kommunen 1,1 miljon kronor per år.

– Projekttiden går ut i september 2015. De här extra tjänsterna som vi har fått får vi behålla. Så handläggarna i rehabgruppen kommer få fortsätta att jobba med färre ärenden, säger Inger Sundblom, och tillägger:

– Socialtjänsten är i kris. Så jag hoppas att fler kommuner tar till sig den här metoden och förstår att de behöver anställa fler medarbetare. Det är den enda vägen.

FAKTA/HASKY-projektet:
----------------------

Läs mer om HASKY-projektet och Gävle kommuns satsning på fler socialsekreterare i rapporten som fackförbundet Vision tagit fram: [“Arbeta smartare, få tredubbel vinst – ett projekt inom socialtjänsten i Gävle”](https://mb.cision.com/Public/1167/9778418/9afdd563833313a2.pdf "Visions rapport om HASKY-projektet").

