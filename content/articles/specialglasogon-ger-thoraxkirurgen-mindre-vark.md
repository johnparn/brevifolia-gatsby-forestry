---
content_type: article
title: Specialglasögon ger thoraxkirurgen mindre värk
original_id: 22009
slug: specialglasogon-ger-thoraxkirurgen-mindre-vark

---

Jakob Gäbel, thoraxkirurg, överläkare och sektionschef på Sahlgrenska universitetssjukhuset i Göteborg, brukar få träningsvärk och ont i nacken de första veckorna efter semestern. I år opererade han intensivt under två veckor i sträck efter sin ledighet och kände ingenting – tack vare specialglasögon.

Ett par nya prismatiska glasögon gör att han kan ha en avslappnad och upprätt position under hela operationen.

Prismaglasögonen, som är utvecklade av ett företag i Mölnlycke, är testade i en stor studie av tandläkare, tandhygienister och ortodontiassistenter i Västra Götaland. Studien visar att glasögonen ger mindre befintlig smärta i nacke och axlar, men också förebygger värk (läs artikel om studien här på Suntarbetsliv: [Specialglasögon minskar värken för tandläkarna](https://www.suntarbetsliv.se/forskning/fysisk-arbetsmiljo/specialglasogon-minskar-varken-for-tandlakarna/)). Just nu används glasögonen också av ett 30-tal kirurger i Göteborgsområdet och drygt hundra i resten av Sverige.

Här på Sahlgrenska universitetssjukhusets thoraxkirurgienhet genomför Jakob Gäbel och hans kollegor alla typer av hjärt- och lungkirurgi. 20 hjärtkirurger och lika många narkosläkare utför ungefär 1050 öppna hjärtoperationer på vuxna varje år, 350-400 lungoperationer, och 70-80 hjärt- eller lungtransplantationer. Och de opererar in mellan 10 och 15 mekaniska hjärtan.

### Statiskt arbete under lång tid

Kirurger har ett synkrävande arbete och jobbar ofta i statiska arbetsställningar under många timmar. Nacken böjs i en besvärlig vinkel, vilket på sikt kan leda till skador.

– Under en operation är jag som kirurg fokuserad på ett väldigt litet område, så arbetet blir mycket. När du väl är fokuserad på det du ska göra så tänker du inte på hur du står och det gör att du ofta kan stå i ganska elaka arbetsställningar, säger Jakob Gäbel.

En normal operation tar mellan 2-4 timmar, men i somras opererade Jakob Gäbel elva timmar i sträck vid ett tillfälle.

– Då är det klart att det gör stor skillnad att inte behöva stå med en böjd nacke.

> För mig har glasögonen absolut gjort skillnad

### Positiva erfarenheter av glasögonen

Jakob Gäbel har testat de nya prismaglasögonen sedan i våras och är nöjd, även om han påpekar att det än så länge inte finns någon blindstudie på kirurger och att placeboeffekten inte ska ringaktas.

[![195x195jakob-gabel-fotograf-ragnhild-larsson](https://www.suntarbetsliv.se/wp-content/uploads/2016/11/195x195jakob-gabel-fotograf-ragnhild-larsson.jpg)](https://www.suntarbetsliv.se/wp-content/uploads/2016/11/195x195jakob-gabel-fotograf-ragnhild-larsson.jpg)– För mig har glasögonen absolut gjort skillnad. Studien på tandläkarna gav ju positiva resultat och deras problem borde vara mindre än våra eftersom de har större möjligheter att flytta sitt operationsfält. Vi kan vinkla och höja och sänka bord, men jag opererar ändå i ett begränsat utrymme och ganska långt ner ibland.

Glasögonen ger en bra förstoring och gör att han inte behöver böja nacken så mycket. Den förbättrade vinkeln på nacken spelar också stor roll. Om huvudet väger fem kilo innebär 26 grader ytterligare tio kilo. Jämfört med luppglasögonen som Jakob använde tidigare väger de också 70 procent mindre. En annan fördel är att synfältet blir större jämfört med andra prismatiska glasögon. Eftersom kirurgerna inte längre behöver stå böjda över operationssåret, blir utrymmet också större, vilket gör att tillgängligheten ökar för hela operations-teamet.

### Man biter ihop och går till jobbet

Jakob Gäbel började jobba på thoraxenheten 2001 och opererar inte längre på heltid på grund av sitt chefsskap. Än så länge har han inte haft några allvarliga problem, men han har sett äldre medarbetare som drabbats av diskbråck i halsryggen.

Bland thoraxkirurgerna är antalet sjukskrivningar extremt få och det finns inga rehabliteringsärenden, enligt Jakob Gäbel.

– Man biter ihop och går till jobbet. Tröskeln för att sjukskriva sig är hög. Kanske handlar det också om att det är en macho-kultur. Man viker inte ner sig. Därför tror jag att all statistik kommer att vara missvisande.

### Långa arbetsdagar

Med ett annat mindre stimulerande arbete, misstänker Jakob Gäbel att tröskeln för att sjukskriva sig hade varit lägre.

– Jag har förmånen att ha ett helt fantastiskt stimulerande jobb. Jag arbetar med likasinnade och tar hand om patienter som nästan alla är extremt tacksamma, så jag går till jobbet även om jag känner mig lite si och så.

Och det blir långa arbetsdagar. Enligt schemat ska han vara på jobbet mellan 7:30 och 16:15, men slutar sällan före 18:00.

– Jag är på jobbet jämt och är jag inte här så tänker jag på jobbet eller ringer till jobbet. När jobbet är roligt så kör man bara på, vilket förstås inte är riskfritt. Vi sätter alltid patienten främst. Hade vi satt oss själva främst hade vi inte påbörjat några operationer som riskerade att dra ut på tiden till efter 16:15.

### Fler vill ha de nya glasögonen

För att bli en riktigt duktig kirurg behöver man operera ett stort antal patienter. Därför vill Jakob öka antalet operationer per kirurg.

– Problemet är att vi slår i taket när det gäller arbetstiderna. Samtidigt håller vi budgeten från år till år genom att minska på antalet kirurger.

Jakobs kollegor är nyfikna på hans nya glasögon och skulle gärna också testa dem, men det är en kostnadsfråga och man har en en hårt pressad budget.

– Jag kommer inte att få mer pengar för att köpa nya glasögon och det är svårt att räkna på vad vi vinner på att förebygga eventuella arbetsskador. Sannolikt kommer det leda till att jag håller längre. Det är klart att det är värt något. Om mina kollegor ändå ska byta luppglasögon, kanske vi ska byta ut dem mot de här nya och bättre.

