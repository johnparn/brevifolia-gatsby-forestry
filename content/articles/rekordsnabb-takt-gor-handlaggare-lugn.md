---
content_type: article
title: Rekordsnabb takt gör handläggare lugn
original_id: 15701
slug: rekordsnabb-takt-gor-handlaggare-lugn

---

– Nu är det mindre stressigt, säger Patrik Roos på Hylte kommun, samtidigt som han jobbar tio gånger fortare med försäkringsärenden än tidigare. Hur går det ihop?

Han jobbar både som löne- och systemkonsult och tjänstgör dessutom som försäkringsinformatör i den lilla men överlägset snabbaste komunen i  landet — Hylte, med runt 10 000 invånare i Hallands län.

Snabbast? På vad då? I snitt tar Sveriges kommuner 2,5 dagar på sig att svara digitalt på AFA Försäkrings frågor när en kommunal medarbetare söker ersättning vid till exempel en arbetskada eller sjukskrivning. Det finns också kommuner där snittiden ligger på 21 dagar. Men Hylte är nere på rekordet 0,17 dagar.

AFA Försäkring, som försäkrar runt fyra miljoner personer genom kollektivavtalen, behöver få in en svarsbekräftelse från arbetsgivaren om att den anställde omfattas av avtalet. Innan dess kan inte AFA Försäkring påbörja sin del av handläggningen och den anställde inte få någon försäkringsersättning utbetald.

Patrik Roos i Hylte kommun handlägger alltså den här typen av ärenden tio gånger snabbare än vad han gjorde tidigare. Och upplever dessutom att farten ger honom mer ro och tillfredsställelse på jobbet. Hur är det möjligt?

— Med hjälp av AFA Försäkrings webbaserade verktyg Kundwebben, slipper jag numera blanketterna och behöver inte längre fundera över vilka rutor som måste fyllas i det aktuella ärendet, berättar han och fortsätter:

— Jag brukar sätta mig ner tillsammans med den person som ärendet gäller. När jag har knappat in personuppgifterna, kommer bara de frågor upp som är aktuella i just det här fallet och som AFA Försäkring behöver få svar på. Det gör det mycket enklare att svara och spar verkligen tid. Jag hinner med tio gånger fler ärenden nu än tidigare.

Information om ärendet finns på ett och samma ställe på webben, det gör det också att lättare att få överblick — både för den som söker ersättning och för handläggare. När svaren är ifyllda får AFA Försäkring uppgifterna ett knapptryck senare. Och ju snabbare svaren kommer in, ju mindre tid får den försäkrade vänta på ersättning.

— Det är det som ger mig mest tillfredsställelse i det här jobbet, säger Patrik Roos, att kunna bidra till att exempelvis en långtidssjukskriven person kan få sina pengar fortare. Fler slipper undra och vara oroliga när de inte behöver vänta så länge på utbetalning. Det gör också att jag upplever mitt jobb som mindre stressigt.

Åsa Andersson är tillförordnad personalchef i Hylte kommun och ser hur det webbaserade verktyget Kundwebben avlastar Patrik Roos:  
— Jag ser hur det underlättar och bidrar till ett mycket bättre flyt i svarsarbetet. Ja,  det bidrar både till en bättre arbetsmiljö och gör att vi kan ge bättre service.

