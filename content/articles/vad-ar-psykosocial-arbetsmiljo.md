---
content_type: article
title: Vad är psykosocial arbetsmiljö?
original_id: 15745
slug: vad-ar-psykosocial-arbetsmiljo

---

Hur vi mår, trivs och är mot varandra på jobbet kallades förr psykosocial arbetsmiljö. I dag används begreppet organisatorisk och social arbetsmiljö (OSA). OSA delas in i områdena arbetsbelastning, arbetstidens förläggning och kränkande särbehandling.

Buller, föroreningar och kemikalier tillhör den fysiska arbetsmiljön och kan mätas. Men annat som kan orsaka ohälsa, exempelvis stress, dåligt arbetsklimat, otydligt ledarskap och brist på återhämtning, är inte lika mätbart. Samtidigt vet vi i dag att även sådana problem kan göra människor sjuka.

### Psykosocial arbetsmiljö -> OSA

Tidigare benämndes sådana frågor psykosocial arbetsmiljö, till skillnad från fysisk arbetsmiljö. Men begreppet har ersatts av organisatorisk och social arbetsmiljö. Begreppet infördes i Arbetsmiljöverkets föreskrifter för OSA som började gälla den sista mars 2016.

### Lyfter fokus från individen

Syftet med att sluta använda begreppet psykosocial arbetsmiljö är att komma bort från att arbetsmiljöns fokus ligger på individer. Genom att ersätta benämningen psykosocial arbetsmiljö med organisatorisk och social arbetsmiljö signalerar Arbetsmiljöverket i stället att den organisatoriska nivån är viktig.

### Krav på OSA i SAM

Arbetsgivarna har numera krav på sig att sätta mål för, ha kunskap om och hantera även OSA-frågor i sitt systematiska arbetsmiljöarbete (SAM).

Frågan som ställs på arbetsplatser är ofta: Hur gör vi? Hur jobbar vi konkret med frågorna på vår arbetsplats?

Därför har Suntarbetsliv tagit fram verktyget [OSA-kollen](https://osakollen.suntarbetsliv.se/). Verktyget erbjuder stöd för vad OSA är och hur man kan jobba tillsammans på arbetsplatsen med frågor kring arbetsbelastning, arbetstidens förläggning och kränkande särbehandling.

