---
content_type: article
date: 2013-06-10T09:24:00
title: 'Prisad förskola bra för både barnen och personalen'
original_id: 15739
slug: prisad-forskola-bra-for-bade-barnen-och-personalen
image: "../images/condoren_leenahassinen_940x450-hb1.jpg"
image_caption: 'Barnskötaren Leena Hassinen har arbetat på Condorens förskola i Nacka sedan tiden innan de påbörjade sitt arbete med att förbättra verksamheten. Hon tycker det är en jättestor skillnad. '
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Condorens förskolor i Nacka har fått många priser för sin verksamhet. Och det är inte bara barnen som har en bra förskola. Personalen har gjort en lång resa, från att ha varit mycket sjuka och knappt fått pengar till att köpa leksaker, till att få utbilda sig på arbetstid och vara med och skapa rutiner för allt från skyddsrond till personalmöten.

Condorens förskolor är inte okända. I dag tar de emot studiebesök från hela världen, och förskolechefen Tuula Aula är själv ute mycket och föreläser, också för det privata näringslivet, om hur man skapar en verksamhet med hög kvalitet.

Marie Claesson, förskollärare och lokalt skyddsombud, började här för fem år sedan.

– Det var som att hoppa in i framtiden, säger hon. Här finns ett nytänkande som genomsyrar hela verksamheten, ett lärande klimat för både barn och vuxna.

Verksamheten är mer professionell än de förskolor hon arbetat på tidigare, tycker hon.

– Det är öppnare och mer samsyn mellan avdelningarna här. Vi har ett tydligt gemensamt mål och bättre sammanhållning i arbetslaget.

> Vi har ett tydligt gemensamt mål och bättre sammanhållning i arbetslaget

Hur har en vanlig kommunal förskola haft råd att utveckla sin verksamhet på det här sättet? Svaret handlar delvis om att Tuula Aula är bra på att söka pengar utifrån. Med en tydlig idé om vad man vill är det inte omöjligt att få stöd, förklarar hon.

– Jag har fått mycket pengar för kompetensutveckling. Vi har varit på konferens på spännande ställen, och firat med champagne, dans och middag. Det är inget som förskolepersonal är vana vid att njuta av på arbetstid.

En låg sjukfrånvaro sparar också mycket pengar. I dag ligger Condorens förskolor lägst i Nacka kommun bland förskolorna.

– Man måste ta hand om sina juveler. Är det någon som börjar vara sjuk ofta, så går jag på direkt för att kolla vad det är, säger Tuula Aula.

### Möbler i barnens storlek

Condorens förskolor består av tre enheter: Kristallen, Optimus och Hästhagen. De två första ligger nära varandra, Hästhagen ett par kilometer därifrån.

Kristallen, som är störst med fyra avdelningar, håller till i en barackliknande byggnad intill den ganska hårt trafikerade Värmdövägen. Inuti ser den inte riktigt ut som förskolor brukar. Här finns ingen dockvrå, inget kuddrum, och inga möbler i vuxen storlek.

I stället är det möblerat med många små bord och bänkar, med lera, pennor, magnetstavar och burkar med pulver med olika lukter. Rummen är indelade i små stationer utifrån språk, matematik, naturvetenskap och andra “ämnen”. När Suntarbetsliv kommer på besök är det en av vårens första varma dagar, så de flesta barnen är ute på gården och leker i solen.

På Condorens förskolor arbetar de med Reggio Emilias filosofi som ledstjärna för det pedagogiska arbetet. Det betyder i praktiken mycket undersökande och eget skapande, och att tidigt lära barnen självständighet och delaktighet.

### Barnen hjälper varandra

I matsalen lär sig småbarnen att själva ta mat från buffén, hantera kniv och gaffel och dricka ur en vanlig mugg. I tvättrummet byter de blöja på sig själva och varandra när de har kissat.

– Det går fort att komma in i rutinerna, säger Tuula Aula.

– De klarar det, på sina villkor.

Tuula Aula, chef på Condorens förskola i Nacka.

![Tuula Aula, chef på Condorens förskola i Nacka.](https://www.suntarbetsliv.se/wp-content/uploads/2013/06/condoren_tuulaaula_160x205-ab-1.jpg "Tuula Aula, chef på Condorens förskola i Nacka.")Den här pedagogiken har passat in bra i det ständiga utvecklingsarbete som pågår under Tuula Aulas ledning. Men det har varit en lång och inte helt självklar resa dit.

Tuula Aula hade redan jobbat ett par år som förskolechef när hon år 2002 fick erbjudandet att ta över två andra förskolor. De hade under lång tid haft problem med ständiga chefsbyten, många sjukskrivna i personalgruppen, en övertrasserad budget och missnöjda föräldrar. Så det var en misstänksam personalgrupp som tog emot henne.

– Personalen ville inte ha mig. Ingen hälsade när jag kom in där första gången. Vad har jag gett mig in på, tänkte jag, säger hon.

– I hemlighet gav jag det inte mer än två månader, för det var så tufft i början.

Hon började med att ha enskilda samtal med var och en av de anställda. Vilka var de? Vad kunde de och vad ville de? Inte hade så mycket hänt utåt sett efter de första fyra månaderna, men när det blev jul kom personalen med en vinflaska, “stor som ett hus”, i present till sin nya chef.

– Då bestämde jag mig för att stanna.

### Fick EU-bidrag för utbildning

Tillsammans med personalgruppen på de tre förskolorna satte hon igång ett jättearbete för att förbättra för både personal och barn, och på köpet få en bättre ekonomi. Till att börja med sökte de EU-bidrag från Växtkraft mål 3, för personalens kompetensutveckling. Därefter tog de hjälp av Qualis, ett verktyg för att kvalitetssäkra verksamheten i skolor och förskolor.

– Först gjorde de anställda på varje avdelning en självvärdering och analys utifrån vissa frågor. Det skickade vi in till Qualis, säger Tuula Aula.

– Där läste de igenom dokumentationen och sedan skickade de ut observatörer som tittade på verksamheten utifrån vissa områden som trygghet, och hur man jobbar enligt läroplanen. Därefter fick vi en åtgärdsplan av dem.

Den planen blev utgångspunkt för ett systematiskt förbättringsarbete. Tre år senare gjorde de om analysen. Då vann Kristallen Qualis egen utmärkelse för bästa svenska Qualis-förskola. Ett år senare, år 2009, var det dags för nästa förskola i Condorens regi, Optimus, att få samma utmärkelse.

I dag rullar arbetet på med kvalitetsutvecklingen med hjälp av en årsklocka. Hållpunkter och tider för bland annat verksamhetsplanen är tydligt angivna, liksom tider för arbetsplatsträffar, medarbetarsamtal och skyddsronder.

### Samverkansmöte en gång i månaden

En gång i månaden har representanterna för Lärarförbundet och Kommunal ett samverkansmöte med ledningsgruppen med Tuula Aula och de förskollärare som är lokalt ansvariga för varje förskola.

– Det fungerar bra, säger Marie Claesson, förskollärare och lokalt skyddsombud för Lärarförbundet, tillfälligt inne från utepasset på gården.

![Marie Claesson, förskollärare och lokalt skyddsombud på Condorens förskola i Nacka.](https://www.suntarbetsliv.se/wp-content/uploads/2013/06/condoren_marieclaesson_160x205-ab-1.jpg "Marie Claesson, förskollärare och lokalt skyddsombud på Condorens förskola i Nacka.")

– Nästa möte kommer vi att diskutera vem som ska jobba på vilken avdelning till hösten. Tuula är rätt så snabb, och vi borde ha ett eget fackligt möte innan. Tanken är att några i personalen ska följa sina barn vidare till nästa grupp, och det tycker ju vi också.

I hallen står barnskötaren Leena Hassinen och hjälper några barn att reda ut en liten konflikt. Var och en får förklara vad de tycker, och till slut verkar det vara löst, för snart kommer de fram bakom klädkrokarna.

### Kommer springande hit varje dag

Leena Hassinen har varit med sedan den tidigare förskolan, tillsammans med fyra kollegor till. Skillnaden mot förr är jättestor, konstaterar hon.

– Då var allt så jobbigt, vi fick bara höra av våra chefer att allt var för dyrt. Det var ingen personalvård, inga konferenser eller kurser. Nu kommer jag springande hit varje dag.

Också arbetssättet med och attityden till barnen är annorlunda.

– Med det gamla arbetssättet servade vi barnen mycket mer. Nu hjälper de både sig själva och varandra, och det blir ju mycket lättare för oss också.

Leena Hassinen tycker också att hon har mer inflytande över sina arbetsuppgifter.

– Vi får igenom mycket mer av det vi i personalen tycker behövs. Vi har ju en bra ekonomi nu också, så det brukar inte vara några problem om vi behöver skaffa något nytt.

Just nu går hon tillsammans med flera kollegor en kurs i layout, för att bättre kunna dokumentera det barnen gör. Att kursen är på lördagar och ger kompensation per timme under veckan, är helt okej för henne.

– Och så ingår det ju en god lunch också.

De här utmärkelserna har Condorens förskolor fått de senaste åren:
------------------------------------------------------------------

*   Utmärkelsen Svensk kvalitet år 2011. Ur motiveringen: Condorens förskolor har ett situationsanpassat ledarskap och använder medarbetarnas förmåga och vilja till att utveckla organisationen i enlighet med värdegrund och vision. Värdegrunden är väl inarbetad i verksamheten och består av ledorden: Självkänsla, vilja och gemenskap.

*   Kvalitetsutmärkelsen Bättre skola år 2010. Ur motiveringen: Optimus och Kristallens förskolor leds kraftfullt och målinriktat och kännetecknas av kompetenta barn som växer genom engagerade, stolta och professionella medarbetare.

*   Kvalitetspriset Fjädern 2010. Karin Mattsson och Mimmi Adolfsson på Kristallens förskola. Motivering: Förskolan har på ett inspirerande sätt arbetat metodiskt med att förändra sin miljö för att ge barnen fler utmaningar och upprätthålla deras inneboende nyfikenhet.

*   Nacka förskola bäst i Sverige och vinnare av Kvalitetsutmärkelsen Årets bästa Qualisförskola år 2009. Motivering: Precis som 2008 går även årets Kvalitetsutmärkelse till en förskola i Nacka. Vi gratulerar ledning och personal på Optimus förskola i Nacka till mycket goda resultat.

*   Nacka förskola bäst i Sverige och vinnare av Kvalitetsutmärkelsen Årets bästa Qualisförskola. 2008 års Kvalitetsutmärkelse till Kristallens förskola i Nacka.

Qualis – ett verktyg för att kvalitetssäkra sin verksamhet
----------------------------------------------------------

Qualis AB är ett företag som erbjuder verktyg och ett lärande nätverk för kvalitetssäkring, bestående av skolor, förskolor och kommuner. Ett par kommuner har också börjat använda verktyget i äldreomsorgen.

Läs också:
----------

[Qualis verktyg för kvalitetssäkring](http://www.qualis.se/ "Qualis verktyg för kvalitetssäkring ")

[Institutet för svensk kvalitet](https://www.siq.se/ "Institutet för svensk kvalitet")

