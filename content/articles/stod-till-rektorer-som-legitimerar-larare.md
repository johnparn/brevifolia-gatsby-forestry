---
content_type: article
title: Stöd till rektorer som legitimerar lärare
original_id: 15636
slug: stod-till-rektorer-som-legitimerar-larare

---

Eva Bergman är rektor och numera avgör hon om de nya lärarna ska få sin lärarlegitimation efter ett introduktionsår på skolan.

Det är svårt för rektorer att garantera att lärarna lever upp till Skolverkets höga krav. Forskare vid högskolan i Gävle studerar i ett projekt vad lärarlegitimationsreformen innebär för rektorerna.

På Sveriges skolledarförbund är de positiva till den nya lärarlegitimationen. Men de tycker att rektorerna måste få stöd för att hinna med den nya arbetsuppgiften, berättar Ingela Fondin, vice förbundsordförande och rektor för en grundskola i Stockholm:

– Det är ytterligare en arbetsuppgift, som kommer att ta mycket tid för rektorerna. Dessutom är det ett grannlaga myndighetsutövande och det är viktigt att vi gör på samma sätt. Därför måste huvudmännen fundera över att sätta in stöd för andra arbetsuppgifter, så att våra arbetsförhållanden blir rimliga, säger hon.

Skolledarförbundet menar att man med introduktionsåret i praktiken förlägger en fjärdedel av lärarutbildningen till skolorna. Därför vill man från förbundets sida föra en diskussion med lärarutbildarna om hur man ska kvalitetssäkra utbildningen för lärare. Hur ska utbildarna få feedback från rektorerna under och efter introduktionsåret, när det gäller hur lärarutbildningen fungerar i praktiken?

### Omfattande inlaga till Skolverket

Ingela tycker inte att det går att jämföra jobbet att legitimera en lärare med att anställa en färdig lärare.

– Du ska utöva ett myndighetsbeslut och måste skriva en rätt så omfattande inlaga till Skolverket efter introduktionsåret. I den bästa av världar fungerar läraren bra och du kan utfärda en legitimation. Men du kan också få en person som du inte kan godkänna. Då ska du bedöma en fjärdedel av en komplett utbildning. Jag tror inte att vare sig utbildningsdepartementet eller högskolorna har tänkt igenom det, säger Ingela.

Ingela tror också att det finns en viss risk att rektorer som har flera sökande att välja på undviker att ta in en lärare som ska gå sitt introduktionsår, eftersom det innebär ett merarbete. Dessutom ska rektorn utse en mentor som handledare för den nya läraren.

### Rektor och skyddsombud

På Sörgårdsskolan i Mölndal, en högstadieskola i en typisk 70-talsbyggnad i rött tegel med platt tak, är Eva Bergman rektor. Klockan har just slagit tre, det är ganska tomt i de långa korridorerna och högst upp på tredje våningen ligger Evas rum.

Under sina 20 år som rektor har hon varit rektor för både förskola, förskoleklasser, låg-, mellan- och högstadie. Men hon är också skyddsombud och ordförande för Sveriges skolledarförbund i Mölndal. Rektorer behöver träna sig i att se sig själva som arbetstagare ibland, tror hon.

– Visst ska jag vara min chefs förlängda arm och kunna genomföra svåra beslut. Men ibland kan jag ta på mig den fackliga hatten och då är det min arbetssituation det gäller.

Som skyddsombud får Eva mest ta tag i ärenden som handlar om alltför hög arbetsbelastning.

– Man ser det inte alltid själv, utan rätt vad det är så åker någon in till akuten med ett tryck över bröstet. Bland oss finns det många “duktiga flickor” som vill vara till lags.

### “Uppgiften inte värre än någon annan”

Rektorerna saknade inte precis uppgifter redan innan de skulle bedöma om nya lärare skulle få ut sin legitimation. Men Eva är i det stora hela ändå positiv till reformen och dess följder för rektorerna.

– Visst påverkar det mitt jobb som rektor. Vi är aldrig glada över att få nya arbetsuppgifter. Å andra sidan är de nya rekryteringar man gör alltid mitt ansvar som rektor. På det sättet är det egentligen ingen skillnad mot en vanlig anställning. Med de nya kraven får vi en systematik och kanske en drivkraft att ta den här situationen på allvar.

Antalet nyrekryteringar är förstås avgörande för hur tung arbetsbelastningen blir. Själv har Eva just nu en lärare som gör sin introduktionsperiod. Många förskolechefer kan ha betydligt fler samtidigt, eftersom personalomsättningen är högre där.

Eva menar att jobbet som rektor är komplext och den här arbetsuppgiften är inte värre än någon annan. Undervisningen och verksamhetsbesöken tillhör dessutom de viktigaste, tycker hon.

– Om man ser det utifrån de nya lärarnas sida är det också på tiden att de får det här stödet. Tidigare har vi kunnat gömma oss bakom att det är en utbildad person vi anställer. Men nu är de ju per definition inte helt färdiga innan de har klarat av sitt introduktionsår.

> Bidrar till att få bra lärare

### Sätta sin yrkesheder i pant

Förutom klassrumsbesöken har den nya läraren rätt till en mentor, som också behöver Evas stöd. Det är ytterligare en ny arbetsuppgift. Mentorn bidrar i sin tur med underlag till rektorn.

Till sin hjälp har Eva också Skolverkets styrdokument om legitimation för lärare och förskollärare. Hon tar fram broschyren ur bokhyllan och bläddrar fram till sidan med olika kompetensprofiler. Under rubriken ledarskap står det att läraren i sitt ledarskap ska “visa förståelse för värdet av mångfald och respekt för skillnader och genom detta utveckla elevernas sociala och medborgerliga kompetens.”

– Det är ett stort ansvar att som rektor sätta sin yrkesheder i pant på att en lärare klarar det. Jag kan förstå när jag inte ska göra det. Men hur kan jag garantera att en lärare i svenska som har fullt upp med att lära dem grammatik, kommer att utveckla elevens sociala och medborgerliga kompetens?

### Ett visst utrymme för godtycke

Eva kan hålla med om att det finns ett visst utrymme för godtycke när man ska bedöma om en lärare är lämplig eller inte. Alla har inte exakt samma bild av vad en bra lärare är. Men från Skolledarförbundets sida är man överens om att en lärare ska vara bra på att leda, på relationer och ha goda ämneskunskaper.

– Det är de här tre sakerna jag tittar efter när jag besöker ett klassrum. Det är en bra utgångspunkt i diskussionen med nya lärare och nu har jag ett mandat att prata om det. Det kan till exempel handla om hur man sätter igång och avslutar en lektion.

Många efterfrågar utbildning i att bedöma lärarna. Men Eva är tveksam till det.

– Jag har svårt att se att just den här arbetsuppgiften skulle vara så krävande, om man som jag har varit arbetsledare i 20 år.

På frågan om hennes bedömning av den nya lärarens arbete är en form av kontroll eller ett stöd, svarar Eva diplomatiskt att det handlar om en kvalitetskontroll.

### Sambandscentral med många möten

Eva Bergman beskriver sitt jobb rektor som att sitta i en sambandscentral med många samtal och mycket dialog. I morse hade hon ett möte med mattelärarna om hur matematikundervisningen ska bedrivas till hösten utifrån de resurser som finns, så att så många elever som möjligt når målen.

På väg från mötet med mattelärarna slank hon in på en musiklektion och funderade över om man möjligen kunde korta lektionen från 50 till 40 minuter, för att få till ett bättre schema.

Någon timma senare kom ett samtal från en lärare på skolresa med en klass i Polen. En av eleverna hade blivit väldigt sjuk och Eva fick prata med läraren om hur de skulle agera och samtidigt hålla huvudet kallt.

Enlig statistik Sveriges Skolledarförbund arbetar fyra av fem skolledare över en vanlig vecka. Nästan var femte arbetar mer än 50 timmar i veckan.

– Jag hade som mantra ett tag att jag gick till jobbet med skräckblandad förtjusning och det säger väl en del vad det är frågan om, säger hon.

Eva tycker att det vore bra om andra kan ta hand om en del administrativa arbetsuppgifter, som att dela ut nycklar till hantverkare till exempel. Det är också viktigt att inte handleda för många olika verksamheter. Ett tag var hon rektor för både förskola, förskoleklasser, låg- och mellanstadiet. Det är väldigt olika verksamheter som man ska leda på olika sätt.

Det går att göra mycket åt rektorernas arbetssituation, menar hon – men hon är inte så säker på att man ska plocka bort just arbetsuppgiften att bedöma lämpligheten av nya lärare, i samband med att Skolverket ska besluta om deras legitimation.

– Det är en uppgift som bidrar till att vi får bra lärare, säger Eva Bergman.

