---
content_type: article
title: Arbetsmiljölyftet gör det lättare att omorganisera i Stockholms läns landsting
original_id: 15683
slug: arbetsmiljolyftet-gor-det-lattare-att-omorganisera-i-stockholms-lans-landsting

---

– Det kommer att bli lugnare och mer tryggt på jobbet, säger Kate Cassidy och Malin Selin från akuten på Danderyds sjukhus. De tillhör den första kullen som fått medel från Stockholms läns landstings unika storsatsning [Arbetsmiljölyftet](http://arbetsmiljolyftet.ringla.nu/).

Ett femtiotal personer kom till Arbetsmiljölyftets heldag den 7 april 2014 på Klara Strands konferenscentrum i Stockholm för att byta erfarenheter och låta sig inspireras. Nio verksamheter inom hälso- och sjukvård visade upp hur långt de har hunnit i sina respektive projekt.

De har fått sammanlagt 6 miljoner kronor av totalt 150 sökbara miljoner från Arbetsmiljölyftet. En mycket stor satsning på just arbetsmiljö, om man jämför med övriga landet och vad som har gjorts tidigare inom landsting och regioner.

Runtom på väggarna i konferensrummet fanns upptejpade blädderblocksark och framför dem berättade de olika projektgrupperna vad de gjorde för oss som gick runt.

### Resurser för smidig övergång

Skyddsombudet och akutsjuksköterskan Kate Cassidy och chefssjuksköterskan Malin Selin visade bland annat en färgglad skiss på rum. I väntan på ett hus i sju plan med plats för alla sorters akutvård, river Danderyds sjukhus sin befintliga ambulanshall för att göra plats för den nya akutvårdsbyggnaden. Och bygger nu en så kallad evakueringsavdelning, som ska stå klar i höst.

– Idag ligger vårt akutintag till så att det blir onödigt mycket spring där, berättar Kate Cassidy. Många genar via oss till andra avdelningar. Evakueringsavdelningen kommer att ligga mer för sig och då kan vi ha fler dörrar låsta. Genom det blir vi mer skyddade mot hot och våld. Tack vare pengarna från Arbetsmiljölyftet kan jag nu jobba som en av projektledarna för den nya avdelningen. Vi har en del arbete framför oss men i längden kommer det att bli en bättre miljö för både patienter och personal.

– Visst kan det vara stressande att flytta till nya lokaler, införa nya rutiner och arbetssätt, säger Malin Selin. Men nu har vi fått resurser för att kunna skapa en så smidig övergång som möjligt.

### Utveckla chefers kommunikation

Här fick vi också ta del av två förstudier: Södersjukhusets projekt för lättare tvätthantering och Södertälje sjukhus försök att skapa mindre sängträngsel på sina salar. Här fanns också en grupp som på central landstingsnivå ska utveckla verksamhetschefers kommunikation med ett syfte; att förverkliga Framtidsplanen på fältet. För att nämna några exempel.  
Forskaren och psykologen Ulrich Stoetzer berättade om vägar till friska arbetsplatser. Konsten att kunna kommunicera både tydligt och lyhört tycks vara ett vinnande kort – vare sig det handlar om näringsliv, kommun eller landsting (Ulrich Stoetzers senaste forskning kommer vi snart att berätta mer om i en senare artikel).

### Projektledaren hjälper gärna till med ansökan

Varför finns egentligen Arbetsmiljölyftet? Mer vård, bättre lokaler och nya arbetssätt – det är den kortkorta versionen av Stockholms läns landstings plan, Framtidens Hälso- och sjukvård eller Framtidsplanen. Och avsedd framtid? Ja, den är här och nu. 2014 – 2019 är åren då allt det här ska komma på plats.

Men under en övergångsperiod kan metamorfosen innebära påfrestningar på arbetsmiljön, innan det nya har satt sig. Så resonerade landstingspolitiker. Och därför kom projektet Arbetsmiljölyftet till.

Fakta om Arbetsmiljölyftet
--------------------------

**Exempel på kostnader man kunde söka pengar för:**  
• Vikariekostnad för ordinarie personal, till exempel projektledare  
• Vikariekostnader för personalgrupper vid olika tillfällen  
• Utbildning av medarbetare som i sin tur ska utbilda kollegor  
• Externa resurspersoner som föreläsare, från företagshälsovård

**Exempel på vad man inte kan söka pengar för:**  
• Mer bemanning  
• Högre löner

**Tre frågor att svara på i ansökan:**  
• Hur påverkas arbetsmiljön när Framtidsplanen genomförs?  
• Vilka psykosociala och/eller fysiska påfrestningar handlar det om?  
• Vad vill ni konkret göra för att förebygga de här påfrestningarna?

