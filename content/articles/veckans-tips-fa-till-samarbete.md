---
content_type: article
date: 2014-09-09T05:34:00
title: 'Veckans tips &#8211; få till samarbete'
original_id: 15780
slug: veckans-tips-fa-till-samarbete
image: "../images/axelcarlsson940x450hb1.jpg"
image_caption: 'Till vardags är Axel Carlsson epidemiolog, apotekare och forskar om hjärt- och kärlsjukdomar på Karolinska Institutet. Men här kommer han med Veckans tips – för bättre samarbete i blandade grupper.'
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

Hur inspirerar man en grupp till att dra åt samma håll när många olika viljor och vitt skilda perspektiv finns? Veckans tips kommer från Axel Carlsson, Karolinska Institutet.

En grupp personer med olika yrkesroller och erfarenheter kan vara precis det som behövs för att få ett projekt att lyfta.

Men handen på hjärtat – flera av oss har säkert också varit med om att det i just en sådan gruppkonstellation, med olika synsätt, viljor och agendor, inte alltid är så lätt att få till ett konkret och fungerande samarbete.

– Jag försöker att vara så prestigelös som möjligt, säger Axel Carlsson, jag tycker att det fungerar bäst. Jag kan till exempel säga: “Jag har inte jobbat så länge med det här, så vad ser ni för konsekvenser med det första förslaget?”

Han är apotekare, epidemiolog och forskar om hjärt- och kärlsjukdomar på Karolinska Institutet, KI. Föreläser och utbildar blivande forskare. Är van vid att ingå i olika samarbets- och samverkansgrupper med personer som representerar olika yrkesgrupper och arbetsområden. Här delar Axel Carlsson med sig av sina egna erfarenheter för att få till bättre samarbete i blandade grupper.

Istället för att kommentera andras förslag eller åsikter med: “Jag föreslår att vi gör så här istället” eller försöka slå andra i huvudet med obestridlig fakta, ställer han frågor.

– Ingen brukar tycka om att känna sig styrd. Då är det mer stimulerande att få känna sig smart. Att formulera konkreta frågor gör att alla behöver analysera och tänka efter.”Vad innebär ditt förslag för äldre patienter med nedsatt rörlighet? Kan de få tillgång till förbättringen? Vilka konkreta steg krävs för att det ska ske?” För att ta några tänkbara exempel från min värld.

– Frågor ger möjlighet för andra att få komma fram till saker och ting själva istället. När jag frågar kan jag också lättare få reda på var i processen som någon eller några befinner sig.

Lyssna mycket. Det ser också Axel Carlsson som en avgörande ingrediens för bättre samarbete.

– Om du vill förändra något, låt andras känslor få plats. Har man fått ventilera vad man känner och tycker, kan det sedan vara lättare att lyssna på andra. Och öka sin egen förmåga till att ta in andra sätt att se på saken.

Tydlighet i alla led ser han också som nödvändigt för att skapa ett bra samarbetsklimat.

– Repetera vad ni har kommit fram till, kolla att alla har uppfattat det. Och följ alltid upp. Hur har det gått? Hur fungerar det vi kom fram till i praktiken? Vad kan vi lära oss och vad kan vi utveckla?

