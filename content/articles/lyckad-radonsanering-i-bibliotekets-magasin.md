---
content_type: article
title: Lyckad radonsanering i bibliotekets magasin
original_id: 15869
slug: lyckad-radonsanering-i-bibliotekets-magasin

---

I två år försökte Stockholms kommun ventilera bort radonet i stadsbibliotekets bokmagasin. Först när man flyttade ut 50 000 böcker och grävde upp golvet lyckades man få ner halterna.

– Efter flera försök att ventilera ut radonet kom fastighetskontoret i kontakt med ett radonkonsultföretag som visste hur de skulle göra för att få ordning på det, säger Maria Bylund, bibliotekarie på stadsbiblioteket och skyddsombud för fackförbundet Vision.

– De rev upp golven i magasinet och monterade någon typ av sugventiler under själva golvet. Med den här utsugstekniken har de nu fått ner radonhalterna i hela magasinet till under 50 becquerel istället för de tidigare värdena på över 5 000 becquerel. Så det känns jättebra.

Radonet i Stockholms stadsbiblioteks källarvåning upptäcktes 2012 när fastighetskontoret tog luftprover inför en mögelsanering. Den dåvarande bibliotekschefen stängde bokmagasinet för sin personal av arbetsmiljöskäl och kommunen började prova olika metoder för att sänka radonhalterna. Det visade sig vara en tidskrävande process eftersom varje försök att ventilera bort radonet krävde en längre tids kontrollmätning innan man kunde utvärdera det.

– Redan 2013 installerade man ett separat ventilationssystem för källaren och började ha det igång dygnet runt. Det gjorde att värdena sjönk mycket, men inte tillräckligt, säger Maria Bylund.

– Vad jag förstår finns det ett gränsvärde för radon på arbetsplatser under jord på 400 becquerel per kubikmeter. Men vi var fast beslutna att inte acceptera något annat än gränsvärdet för bostäder på 200 becquerel, och helst rejält under det. Det kom vi ner i först när det här sista konsultföretaget tömde en del av magasinet på böcker och satte in ventilation under golvet.

### 50 000 böcker och rullande schema

Våren 2015 visade fastighetskontorets långtidsmätningar att radonhalten i stadsbibliotekets källarlokaler inte längre utgjorde någon arbetsmiljörisk. Fortfarande återstod några månaders arbete innan allmänheten kunde börja låna böcker från bokmagasinet igen. Hantverkare skulle återställa det demolerade golvet, en flyttfirma skulle flytta tillbaka böckerna till källarvåningen och bibliotekets personal skulle ställa tillbaka böckerna i hyllorna.

– Först skulle golvet cementeras och flytspacklas. Därefter skulle nya bokhyllor byggas och sedan kunde vi flytta tillbaka alla böcker till rätt plats, säger Karin Bolin, mediestrateg för stadsbiblioteket och projektledare för evakueringen av böckerna.

– Det var ungefär 50 000 böcker, eller 1 200 meter böcker om man skulle rada upp dem intill varandra. Vi sorterade böckerna och ställde dem i rätt ordning så att varje bok går att hitta när någon frågar efter den. Det var ett jättejobb.

I slutet av oktober öppnade stadsbiblioteket sitt bokmagasin igen. Det firade personalen med att en lördag ordna visningar av magasinslokalerna för allmänheten. I fortsättningen kommer arbetet med hämtning och uppsättning av böcker i magasinet att ske enligt ett rullande schema.

> Nu kommer vi att kräva att fastighetskontoret gör regelbundna mätningar av radonhalterna

– Tidigare kunde det vara så att fem personer jobbade med att sätta tillbaka böcker i magasinet. Nu fördelar vi det arbetet på fler personer och schemalägger det så att man jobbar med det en timme då och då. Det är inte för att vi inte vill vistas i magasinet utan för att det ger omväxling i arbetsuppgifterna och för att det är bra att fler kan sköta uppgiften om någon skulle bli sjuk, säger Karin Bolin.

– Det är ju en källare och det finns fortfarande lite källarlukt och vissa fuktproblem kvar. Det är tal om att göra en dränering längs två av husets ytterväggar, men när det blir av är inte klart. Nu kommer vi också kräva att fastighetskontoret gör regelbundna mätningar av radonhalterna, säger Maria Bylund.

### Information bidrar till trygghet

Efter många om och men är nu arbetsmiljön säker i stadsbibliotekets bokmagasin. De nya ventilationssystemen håller halterna under gränsvärdet på 200 becquerel som Folkhälsomyndigheten har satt för inomhusluft.

– Jag är väldigt glad att det här äntligen har löst sig efter tre års strulande, säger Martin Hafström, områdeschef på stadsbiblioteket.

– En stor utmaning för kommunen var att rent tekniskt få bort radonet. För oss som jobbar på biblioteket har den stora utmaningen varit den oro som har funnits hos personalen. Vår uppgift har varit att informera de anställda om vad man har gjort åt radonet för att få dem att känna sig trygga.

**Vilket är ditt råd till chefer som ställs inför en radonsanering?**

– Ett råd är att ta den oro som uppstår på arbetsplatsen på allvar. Radon är ju något som inte syns och inte luktar. Som anställd undrar man naturligtvis om man kan lita på att allt radon är borta efter en sanering.

Fakta/Radonsaneringen på Stockholms stadsbibliotek
--------------------------------------------------

Läs mer om stadsbibliotekets kamp mot radonet i Suntarbetslivs artikel [Utmaning att få bort radon i biblioteksmagasin.](https://www.suntarbetsliv.se/artiklar/friska-lokaler/utmaning-att-fa-bort-radon-fran-bokmagasin/ "Utmaning att få bort radon")

