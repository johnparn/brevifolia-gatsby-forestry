---
content_type: article
title: Rollspel får kvinnor att våga säga ifrån på arbetsplatsen
original_id: 15602
slug: rollspel-far-kvinnor-att-vaga-saga-ifran-pa-arbetsplatsen

---

Lyssna på dig själv och skruva upp volymen på dina känslor på jobbet! Det rådet får kvinnor av författarna och självförsvarsinstruktörerna Rebecka Bohlin och Sara Berg. De har kurser i feministiskt självförsvar på jobbet.

Gamla Kulturhuset i Hökarängen utanför Stockholm. Vi är omkring tjugofem kvinnor, unga, gamla, mammor, döttrar och kompisar, som sitter i en halvcirkel på stolar i ett stort rum.

Framför oss spelar fem kvinnor upp en liten scen från en arbetsplats. De föreställer en grupp arbetskamrater, som diskuterar det nya och sämre schemat. Hur ska de agera för att få tillbaka det tidigare schemat? Så kommer chefen in och sätter sig på en stol framför de andra. Alla utom en viker sig inför schemaändringen. En kvinna försöker protestera, men hon hittar inte orden och lyckas inte så bra.

– Stopp! ropar en av kvinnorna i publiken. Hon måste ju stå på sig! Chefen kan inte bara bestämma så där!

Kvinnan från publiken får gå in och ta över platsen från den som inte lyckades säga ifrån. Och så spelar de upp scenen en gång till, nu med den nya personen i rollen som den som protesterar.

Det här är ett av de rollspel som kursdeltagarna fick öva på i kursen feministiskt självförsvar på jobbet, en vintersöndag 2014. Rollspelen utgick från verkliga berättelser som deltagarna först berättade för varann.

– Vi vill visa att man kan göra något åt sin situation och försvara sig, säger Rebecka Bohlin, en av kursens två ledare.

> Hitta strategier för att få det bra på jobbet

### Mentalt feministiskt självförsvar

Feministiskt självförsvar på jobbet är en serie fristående kurser på ett par timmar eller en heldag, öppna för alla kvinnor under våren 2014. Kurserna arrangeras i samarbete med studieförbundet ABF. Rebecka Bohlin och Sara Berg håller i kurserna tillsammans. Innehållet hämtar de från den bok de nyligen skrivit: Bit inte ihop! Sätt gränser på jobbet! (Ordfront förlag 2013).

Feministiskt självförsvar – brukar det inte handla om att kvinnor ska lära sig slåss för att kunna fly från ett övergrepp? Jo, en del av kurserna handlar också om det. Men här handlar det framför allt om att kvinnor kan behöva öva sig på att stå upp för sina rättigheter mentalt, verbalt och politiskt på sina arbetsplatser.

Temat den första gången var hur man kan bemöta den som använder sig av någon av de fem härskarteknikerna, som den norska forskaren Berit Åhs formulerade redan på 1970-talet.  
De flesta ser att kvinnor och män ofta behandlas olika på arbetsmarknaden, menar Rebecka Bohlin och Sara Berg.

– Men det är lätt att man bortförklarar problemen på just sin egen arbetsplats. Därför kan det vara viktigt för var och en att titta på hur det ser ut just hos mig, säger Rebecka Bohlin.

Att se mönstren och koppla ihop sin egen situation med andras kan vara en effektiv form av stressreducering, menar hon.

– Då förstår man lättare att problemen till exempel inte beror på att jag gör ett dåligt jobb när jag inte hinner med det jag ska.

### Utmattningssyndrom – ett jämställdhetsproblem

Jenny var en av dem som gick den första kursen i feministiskt självförsvar i januari. Hon jobbar som kommunanställd med administration inom kultur och teater, men är just nu sjukskriven för utmattningssyndrom.

Det är ett jämställdhetsproblem att så många kvinnor har erfarenhet av utmattningssyndrom, menar hon.

– Jag gick kursen för att jag vill hitta egna strategier för hur jag ska få det bra på jobbet. Jag tror det är viktigt för kvinnor att få träffas i egna rum och dela den här sortens erfarenheter med varandra, säger hon.

Läs mer:
--------

På webbplatsen [Bit inte ihop](http://bitinteihop.se/ "Bit inte ihop").

Från och med 1 januari 2017 gäller nya bestämmelser om aktiva åtgärder i diskrimineringslagen. Arbetsgivare och skolor har fått ett större ansvar att arbeta förebyggande och främjande för att motverka diskriminering och arbeta för lika rättigheter och möjligheter. [Läs mer på Diskrimineringsombudsmannens webbplats](http://www.do.se/lag-och-ratt/).

