---
content_type: article
date: 2014-10-27T12:01:00
title: '&#8220;Väldigt lätta att använda&#8221; &#8211; Suntarbetslivs verktyg'
original_id: 15802
slug: valdigt-latta-att-anvanda-suntarbetslivs-verktyg
image: "../images/faspresgj1.jpg"
image_caption: 'På en av Suntarbetslivs workshops på Gilla Jobbet med verktyget FAS Arbetsliv.'
author: Åsa Hammar och Adam Fredholm
friskfaktorer: ''
activity: ''
articles_teasers_2: []
article-teasers-list: []

---

Många chefer, skyddsombud, HR-experter och andra kom till Suntarbetslivs monter på Gilla Jobbet för att testa föreningens verktyg. Och Suntarbetslivs olika workshops och föreläsningar på Sveriges största arbetsmiljöevent, var ofta fullsatta.

Undersköterskan och skyddsombudet Ndeye Mbow, arbetar på Koppargårdens äldreboende i Hässelby utanför Stockholm. Hon kände inte till Suntarbetsliv innan Gilla Jobbet men beställde direkt verktygen Vård i annans hem, [Bättre beredd än rädd](https://www.suntarbetsliv.se/verktyg/battre-beredd-an-radd/) och [FAS Arbetsliv](https://www.suntarbetsliv.se/verktyg/fas-arbetsliv/) till sin arbetsplats.

–Jag tycker det verkar vara väldigt bra material. Det är lättare att komma igång och prata om de här viktiga ämnena med hjälp av kort med frågor och spelplaner, som flera av verktygen innehåller, säger hon.

–Det verktyg som flest verkar intresserade av hittills, är Vård i annans hem. Och det är ju, precis som våra andra verktyg, väldigt lätt att använda, berättar Malin Ljungzell från Suntarbetsliv.

### FAS Arbetsliv

På ett av seminarierna presenterar Robert Zelena och Maija Oxelhag från Suntarbetsliv verktyget FAS Arbetsliv. Här får deltagarna sitta fyra och fyra vid bord och testa materialet tillsammans.

![](https://www.suntarbetsliv.se/wp-content/uploads/2014/10/suntarbetslivgj-1.jpg)

Främre raden, från vänster: Lisa Markström, Mia Busk, Ida Magnusson och Maija Oxelhag. Bakre raden: Malin Ljungzell, Annelie Wahlund, Robert Zelena och Marcus Larsson. Samtliga arbetar på Suntarbetsliv.

FAS arbetsliv är ett stöd för att utveckla det samverkansavtal som många kommuner och landsting slöt 2005, ett sätt att utveckla samverkan på arbetsplatsen.

Det består av flera övningar där medarbetarna samtalar kring frågor som till exempel hur vi kommunicerar med varandra på arbetsplatsen, hur vi håller våra möten, vad som är vårt gemensamma uppdrag.

Samtalen drivs framåt med hjälp av så kallade samtalsdukar och kort med frågor eller ställningstaganden kring kommunikation, möteskultur med mera.

### Vård i annans hem

Lisa Markström, vd på Suntarbetsliv, visar hur man använder arbetsmiljöverktyget Vård i annans hem på en workshop. Åhörarna är indelade i smågrupper, beredda att få pröva de övningar som är framtagna för alla som jobbar med att ge människor vård och omsorg i deras hem.

– Arbetsmiljöarbete är inte ett självspelande piano, det är något man måste  
arbeta med, betonar Lisa Markström.

– Hur var det egentligen förr i tiden om man inte hade någon som kunde vårda en i ens eget hem? fortsätter hon. Ja, då hamnade man på fattighuset. Med åren inrättades särskilda kliniker för äldrevård och därifrån har utvecklingen nu gått mot att man som gammal bor kvar i sitt hem.

– Det ställer stora krav på personalen i hemtjänsten. Det kan till exempel finnas anhöriga i hemmet att ta hänsyn till. Med hjälp av det här verktyget kan man tillsammans med sina kollegor förbereda sig för situationer som kan uppstå.

### Alla ska vara med

Medan deltagarna öppnar kartongerna de har fått och börjar syna materialet som utgör verktyget Vård i annans hem, förklarar Lisa hur det är tänkt att användas. Den första övningen handlar om att få igång en diskussion om hur man har det på jobbet. Och om att visa varandra respekt genom att uppmuntra var och en att göra sin röst hörd.

Nästa steg på vägen mot en bättre arbetsmiljö, är att man formulerar ett gemensamt kontrakt med sina arbetskamrater. Är man på förhand överens om hur man ska hantera olika situationer som kan uppstå kan man utföra arbetet bättre. Tryggheten ökar för både personalen och den person som får vård i sitt hem. Kontraktet kan också vara till hjälp för att undvika irritationsmoment i arbetsgruppen.

### Områden som fungerar och som behöver förbättras

Ann Eriksson, beteendevetare på kommunhälsan i Luleå, blir nyfiken när hon får höra att Vård i annans hem-verktyget kan underlätta samarbetet i gruppen. Hon vill veta om verktyget kan vara användbart i alla situationer, eller om det finns tillfällen när man inte bör använda det.

– Jag har varit ute i en massa arbetsgrupper och sett att verktyget fungerar. Men jag vill vara tydlig med att det inte i första hand är ett verktyg för konfliktlösning, säger Lisa Markström.

Tiden går fort när diskussionerna tar fart i grupperna och alla delar med sig av sina erfarenheter. Snart är det dags för Lisa att avrunda demonstrationen av Vård i annans hem-verktyget. Hon avslutar med att säga att handboken gör att deltagarna lätt kan arbeta vidare med övningarna på sina arbetsplatser.

### “Det ska vara bra på jobbet”

Ann Eriksson är nöjd med dagens demonstration och har redan börjat fundera på hur hon ska använda verktyget på kommunhälsan i Luleå:

– Jag tror att man kan ha användning av verktyget för att få syn på svagheter och styrkor i sin egen arbetsmiljö. För att få en systematik i arbetsmiljöarbetet och för att förbättra och utveckla det. Det ska vara bra på jobbet, vi ska ha en god arbetsmiljö.

I kommande nyhetsbrev kommer vi att skriva mer om Suntarbetslivs övriga aktiviteter på Gilla Jobbet.

