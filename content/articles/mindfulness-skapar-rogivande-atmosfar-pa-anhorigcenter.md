---
content_type: article
title: Mindfulness skapar god atmosfär på jobbet
original_id: 15696
slug: mindfulness-skapar-rogivande-atmosfar-pa-anhorigcenter

---

För fem år sedan bidrog stressiga arbetsdagar till en dålig arbetsmiljö på Anhörigcenter i Landskrona. Med hjälp av mindfulness och reflekterande samtal har de nu skapat en arbetsplats som präglas av tillit och förståelse för varandra.

Klockan är halv nio på morgonen. Kaffet puttrar i bryggaren, på bordet fladdrar stearinljus och musik med panflöjter fyller rummet. I fikarummet sitter arbetsgruppen avslappnat tillbakalutade och pratar. Det är dags för dagens stund av mindfulness.

Mindfulness innebär att man medvetet fokuserar på nuet och ger sig själv möjlighet att slappna av en stund. Vanligtvis gör man det själv, men på anhörigcenter har de mindfulness i grupp. 30 minuter varje morgon sitter de i lugn och ro tillsammans och ger både sig själva och varandra tid att bara vara, utan krav och måsten. Det skapar ett lugn i arbetsgruppen.

### Känslomässigt påfrestande i bland

Anhörigcenter är en kommunal verksamhet i centrala Landskrona. Hit kommer människor som är närstående till personer med funktionshinder eller långvariga sjukdomar. Sammanlagt jobbar fem personer här. Den här morgonen är Sanna Bejic, Ann-Kristin Svensson och Anneli Tilli på plats. Deras arbetsuppgifter innebär att de ska ge information, råd och stöd och anordna aktiviteter för de närstående.

– Vi fixar bland annat må bra-dagar, utflykter, utbildningar, anhörigcirklar och kaféverksamhet. Vi hjälper också till med sorgbearbetning och följer med på exempelvis läkarbesök, säger Sanna.

Arbetsuppgifterna innebär att de träffar människor hela dagarna. Ofta är det roligt, men många gånger kan det vara stressigt och jobbigt känslomässigt. Då är relationerna mellan kollegorna viktiga. Det är alla överens om.

– När det gäller de som kommer hit tänker vi att de ska få möjlighet att må bra och utvecklas. Vi vill möta det friska hos dem, det som är positivt. Vi har samma synsätt på hur vi ska se på varandra i arbetsgruppen, säger Ann-Kristin.

### Blev sura på varandra

När de började jobba tillsammans 2007 uppstod en del inkörningsproblem. Det var bland annat när beslut skulle tas som det i bland låste sig. Deras chef är inte på plats varje dag och personalen tar själva många av de beslut som rör verksamheten. Det höga arbetstempot och stressen gör att man i bland behöver bestämma saker snabbt för att komma vidare i det man håller på med. Nu för tiden fungerar det bra, men i början var det något som kunde skapa konflikter.

– Det var lätt hänt att man gjorde på sitt eget sätt och körde över sin kollega utan att tänka sig för, berättar Anneli.

– Ja, och i början blev vi sura på varandra när det hände och gick och grubblade på varsitt håll, säger Sanna.

Många olika arbetsuppgifter och att det hela tiden händer nya saker gör att verksamheten är väldigt rörlig. Det går inte att styra upp saker en gång för alla och sedan förvänta sig att alla ska veta vad som gäller. I stället är det tydlig kommunikation som behövs för att få jobbet att flyta.

– Vi är otroligt olika och vi behövde lära känna varandra bättre för att förstå varandra, säger Ann-Kristin.

> Omtanke i stället för prestige

Även om ordet ödmjukhet inte nämns är det tydligt att det numera genomsyrar både verksamheten och arbetsgruppen. Att dagligen möta människor som på olika sätt har det tungt eller svårt i sin vardag leder till en djupare förståelse. Gnäll finns det numera inget av på Anhörigcenter.

Ann-Kristin berättar att hon sett skyltar som “din mamma jobbar inte här” på andra arbetsplatser, som en uppmaning att städa efter sig.

– Något sådant finns inte här. Om man inte plockat undan tänker vi att det handlar om att man inte hunnit eller att det har hänt något jobbigt som tagit ens uppmärksamhet. Vi tar alltid undan efter varandra utan några sura miner.

Den som kommer först till jobbet på morgonen brukar ha en del att göra. I bland kan det vara ganska rörigt i fikarummet efter en stressig eftermiddag dagen innan. Överenskommelsen är att man plockar undan gamla kaffekoppar, torkar av bordet, tänder ljus och sätter på lugn musik.

### Betydelsefullt att bli bekräftad

Under dagens mindfulness-stund ska personalen berätta för suntarbetsliv.se vad det är som är så bra på Anhörigcenter. Lugnet, det mjuka ljuset och musiken i bakgrunden skapar en fridfull stämning. Tysta stunder varvas med humor och skratt. Här finns ingen artighetskonversation, bara samtal om sådant som är viktigt. Oavsett om det handlar om ett möte som ska hållas under dagen eller något känsligt som rör privatlivet. Alla är överens om att den, numera, goda stämningen i gruppen handlar om att de väljer att se varandra på ett djupare plan och verkligen bryr sig om varandra.

– De här stunderna på morgonen gör att vi märker om någon kommer in på morgonen och är jättestressad till exempel. Då kan vi prata om det, säger Anneli.

– Jag har kommit hit och varit ledsen i bland. Då är det skönt att bli lyssnad på och bekräftad, säger Sanna.

### Att lära känna varandra viktigt

Konflikterna 2007 ledde till att man funderade på lösningar som skulle leda till bättre samarbete. Mindfulness-stunderna var en del av lösningen, men man införde också reflekterande samtal. Syftet var att skapa tid där man kunde ta upp konflikter, rensa luften och lära känna varandra bättre. Nuförtiden träffas kollegorna en gång i månaden och har ett strukturerat samtal i en timme. De väljer ut ett tema som man ska hålla sig till varje gång. Sanna är samtalsledare eftersom hon gått en utbildning i att leda reflekterande samtal.

– Först får alla skriva upp vad de tänker och känner om temat i 10 minuter. Sen går vi laget runt så att alla får komma till tals. Vi tar upp bekymmer om det finns några.

Förståelse för att alla gör sitt bästa gör att man bemöter varandra med acceptans, både under de reflekterande samtalen och i vardagens arbete. Till exempel blev en kollega som var gravid lätt trött. Hon somnade på möten och låg ofta på soffan i fikarummet och vilade sig. Men det var aldrig någon som hade något negativt att säga om det.

– Det är viktigare att man är här och kan göra lite, än att vi inte är här alls. Vi är väldigt lite sjuka i arbetsgruppen och det handlar nog om att vi tar hand om varandra. Vi pressar aldrig varandra, snarare tvärtom. Vi försöker vara ett stöd, säger Ann-Kristin.

### Glädje att gå till jobbet

Konflikter har de fortfarande, men de har lärt sig att lösa dem utan att bli sura på varandra. Och stämningen är genuint positiv och accepterande. Det är de alla överens om. Och det är inte bara kollegorna som känner av det, utan även alla de som kommer till Anhörigcenter.

– En psykiskt sjuk patient uttryckte det så fint. Han sa: “på anhörigcenter finns positiva vibrationer”. Han ville inte delta i aktiviteterna, bara insupa atmosfären, säger Sanna.

– Jag kan nypa mig själv i armen och undra: är det verkligen sant att jag hamnat på en sådan här arbetsplats? Jag går med glädje till jobbet varje dag. Det har jag gjort på andra arbetsplatser också, men det här är annorlunda. Här kan vi göra saker olika, acceptera det och ändå jobba tillsammans mot samma mål, säger Anneli.

