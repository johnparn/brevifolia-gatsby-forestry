---
content_type: article
title: Chefer lär sig samtala om riskbruk med anställda
original_id: 15583
slug: chefer-lar-sig-samtala-om-riskbruk-med-anstallda

---

Medarbetare i riskzonen för alkoholmissbruk – hur upptäcker man det? Landstingshälsan i Örebro arbetar med en riskbruksmodell som både fack och anställda är positiva till, berättar företagssköterskan Marianne Boström.

Det tog sex år att få hela arbetsgruppen på Landstingshälsan i Örebro att börja använda den så kallade Riskbruksmodellen för att ringa in medarbetarnas alkoholvanor. Modellen går ut på att systematiskt fråga efter alkoholvanor vid rutinmässiga hälsokontroller.

Modellen infördes fullt ut våren 2008 och används i dag av såväl landstinget som kommunerna Kumla och Örebro.

– Vi arbetar mot olika verksamheter och deras avtal ser lite olika ut men vi erbjuder riskbruksscreening vid alla hälsoprofiler, säger Marianne Boström som är företagssköterska vid Landstingshälsan i Örebro.

### Enkät och blodprov

Riskbruksmodellens screening innebär att varje medarbetare får fylla i en enkät (så kallad AUDIT) och lämna ett blodprov för att mäta alkoholmarkören CDT. Ett förhöjt CDT-värde indikerar en regelbunden hög konsumtion av alkohol under 1–4 veckor före provtagningen.

I början var just detta prov den mest omdiskuterade delen av den nya arbetsmodellen. Dels kostade det några hundralappar extra, dels upplevde en del patienter det obehagligt och till och med kränkande. Något som Per Hermansson vice ordförande i Kommunal Örebro känner igen:

– Vi var skeptiska i början eftersom vi tänkte att det kunde vara integritetskränkande. Men nu har vi ändrat oss och tycker att det är ett bra komplement till hälsoundersökningen.

I dag ingår CDT i basutbudet och få medarbetare tackar nej. För en arbetsgrupp kom vändpunkten när arbetsledaren undrade varför ingen protesterade mot att mäta blodtryck eller kolesterol.

### Alla i riskzonen erbjuds samtal

Vad som definieras som riskbruk finns tydligt angivet i Riskbruksmodellen (se faktaruta). Alla som visar sig ligga i riskzonen erbjuds uppföljande samtal. Ibland går ett ärende den omvända vägen; chefen kontaktar Landstingshälsan för att man misstänker ett eventuellt riskbruk.

– Då bokar vi tid för en första screening med AUDIT-formulär, blodprov och samtal, säger Marianne Boström. Alla företagssköterskor och företagsläkare vid Landstingshälsan utbildas i den så kallade “15-metoden”. Det innebär bland annat att varje vårdsamtal under behandlingen kan klaras av på 15 minuter.

### Självtest på webben

Som ett komplement till Riskbruksmodellen har Marianne Boström och hennes kollegor även provat en “IT-kiosk” där medarbetarna själva kunde testa sina levnadsvanor i mottagningens väntrum. Modellen har utvecklats av professor Preben Bendtsen vid Linköpings universitet och det halvårslånga försöket ledde till ett fördjupat samarbete. Idag har “IT-kiosken” vidareutvecklats och ligger på hemsidan så att medarbetarna kan kolla sina levnadsvanor – inklusive alkoholvanor – hemma vid datorn.

Förutom webbenkäten erbjuder hemsidan också evidensbaserade råd. Samarbetet har också dessutom lett fram till en ny Hälsoprofil (Mjärdevimodellen) som numera ingår i utbudet av tjänster. Som alltid är det svårt att mäta effekten av ett förebyggande arbete. Men enligt Marianne Boström ger Riskbruksmodellen personalen ett “bra verktyg för att ställa svåra frågor”. Inte minst för att resultatet ofta är ett bra underlag för reflektioner runt alkoholkonsumtionen. Resultaten av enkät och provsvar dokumenteras i patientjournalen som är sekretesskyddad.

### Chefer tycker samtalen är jobbiga

Information om Riskbruksmodellen ingår i Landstingshälsans arbetsmiljöutbildning för chefer och skyddsombud. Men trots att arbetet pågått länge, tycker fortfarande många att de uppföljande riskbrukssamtalen är jobbiga. Gunnar Johansson är PA-konsult och processledare för arbetsmiljö och hälsa vid landstinget i Örebro och brukar uppmana chefer och skyddsombud att ha ögon och öron öppna.

– Vi har utbildat och tränat våra chefer i att samtala med anställda som eventuellt har problem, men vissa tycker fortfarande att detta är en obehaglig del av jobbet, säger han och tillägger att många är okunniga om sambandet mellan riskbruk, missbruk och alkoholism.

– Det är självklart för alla att personalen som räddar liv på IVA inte är alkoholpåverkade. Men många tycker också synd om dem som dricker och vill därför inte lägga sig i.

### Missbrukare erbjuds behandling

Enligt Gunnar Johansson upptäcks varje år 2-3 anställda med utvecklat missbruk bland universitetssjukhusets 3700 anställda.

– Vi erbjuder dem som får en missbruksdiagnos behandling och kräver uppföljande kontroller, men medarbetaren har ingen skyldighet att acceptera vårt erbjudande, säger han och menar att arbetsgivaren borde ställa större krav på missbrukaren och att personalavdelningen har en viktig roll i det arbetet.

– När arbetsgivaren sätter ner foten brukar det ge resultat.

