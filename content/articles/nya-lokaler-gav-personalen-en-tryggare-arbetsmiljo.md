---
content_type: article
title: Nya lokaler gav personalen en tryggare arbetsmiljö
original_id: 15843
slug: nya-lokaler-gav-personalen-en-tryggare-arbetsmiljo

---

Psykiatriska akutmottagningens nya lokaler på Centralsjukhuset i Karlstad andas omsorg och respekt för de människor som behöver komma hit. Personalen har fått vara med och utforma dem efter sina erfarenheter. På köpet har miljön blivit säkrare för både patienter och personal.

– Vi vill att våra patienter ska känna att vi vill dem väl, säger Thomas Fröde, som är chef för psykakuten och den som samordnat alla förberedelser med de nya lokalerna.

Mottagningen invigdes 2012, och har utformats med hjälp av flera arbetsgrupper där medarbetare, patienter och anhöriga har deltagit.

Till psykakuten på Centralsjukhuset kommer mellan 15 och 20 personer varje dag. Några klarar att sitta i ett väntrum tillsammans med andra, andra behöver eget utrymme. Därför är lokalerna uppdelade i två enheter: en vanlig mottagning, och en “blåljusmottagning”.

Den vanliga mottagningen består av en bred dörr med ringklocka, en entré som kan fungera som sluss för oroliga besökare, och ett väntrum. En låst dörr leder in till en reception och en korridor med samtalsrum. Mycket fönster och öppna ytor gör det lätt att få överblick, både för personalen och för patienter.

### Egna lokaler för de som mår sämst

Till blåljusmottagningen kan man komma om man mår för dåligt för att ha andra patienter för nära inpå sig.

– Att det finns två separata mottagningar är verkligen bra. Då behöver de som mår sämst inte känna sig så trängda, och de skrämmer inte heller några andra patienter, säger Karin Johansson, sjuksköterska och skyddsombud på psykakuten.

En del slussas till blåsljusmottagningen via den vanliga mottagningen. Andra kommer med polisbil, ambulans eller någon anhörigs bil. Det finns en särskild infart för bilarna, som leder in i ett stort rum med flera utgångar.

– Det här kämpade vi verkligen för. Det betyder så mycket att slippa lyftas ur en bil ute på gatan där alla kan se en. Nu blir de omhändertagna inomhus i det här rummet, och allting kan gå lugnare till, säger Thomas Fröde.

Lokalerna på blåljusavdelningen är stora och rymliga för att ingen ska behöva känna sig instängd. Här finns ett rökrum – sjukhusets enda.

– Att få röka kan rädda många kritiska situationer. Cigaretter bjuder vi på om de inte har – vi pantar flaskor härifrån och köper cigaretter, säger Thomas Fröde.

### Mindre tvång skapar färre konflikter

På toaletterna är stol och handfat i plast, för att folk ska kunna gå in dit själva utan bevakning. Det finns också möjlighet att duscha, många är i dåligt fysiskt skick och har inte orkat sköta sin hygien på länge. Ett bältesrum finns också, som används någon gång i månaden.

Samtalsrummen på blåljusavdelningen är kala och kan kännas dystra vid första anblicken. De har väggfasta bänkar, och har varken mattor eller något på väggarna.

– Vi försökte ha lite tavlor men det gick tyvärr inte. Jag fick själv en tavelram kastad efter mig, säger Thomas Fröde.

De två separata mottagningarna och de stora ytorna på blåljusavdelningen har gjort stor skillnad, tycker Karin Johansson. Det blir färre konflikter och färre tvångsåtgärder. Det i sin tur har skapat en säkrare arbetsmiljö för personalen. Till det måste man förstås lägga kunskap, ett bra bemötande och ett arbetssätt där man till exempel prioriterar de oroligaste patienterna så de blir inskrivna och omhändertagna så snabbt som möjligt.

– Men det gjorde vi redan innan, säger Karin Johansson.

### Ljusgård fick göras om

Lokalerna ligger i det nya hus som inrymmer all sluten psykiatrisk vård för landstinget i Värmland. Under sommaren innan invigningen färdigställdes flera ljusgårdar som hör till den nya byggnaden. En konstnär hade där fått skapa en miljö med fågelägg och fåglar av glas, mosaik på golvet och träd som sträcker sig och kan synas flera våningar upp.

Men när Thomas Fröde kom tillbaka efter sin semester och såg resultatet blev han förskräckt: mosaiken på golvet i den ljusgård som vetter åt psykakutens blåljusavdelning, var starkt röd i flera nyanser.

– Det gick inte! Våra patienter behöver en lugn miljö. Jag fick dem att göra om mosaiken, i grönt den här gången. Det blev säkert jättedyrt. Men det var det värt, det är jag säker på, säger han.

