---
content_type: article
date: 2014-03-13T03:21:39
title: 'Han har falköga på kroppsspråket'
original_id: 15622
slug: han-har-falkoga-pa-kroppsspraket
image: "../images/als-098-peder-falk-940x450-hb1.jpg"
image_caption: '– Det går att bli bättre på ordlös kommunikation, men det finns inga enkla knep, säger skådespelaren Peder Falk.'
author: Louise Hertzberg
friskfaktorer: ''
activity: ''
articles_teasers_2: []
article-teasers-list: []

---

– Vi säger mycket till varandra utan att yttra ett ord. En del är medvetet, annat har vi inte har kontroll över. Det går att bli bättre på ordlös kommunikation, men det finns inga enkla knep, säger skådespelaren Peder Falk.

Med papper och penna och kamera och blixt står vi beredda utanför entrén till Stadsteatern i Stockholm. Det ska bli en artikel om kroppsspråket. Skådespelaren Peder Falk är inbokad för en intervju om icke-verbal kommunikation. Han ska vara något av en expert, brukar hålla föredrag om det, bland annat för personal i kommun och landsting runt om i landet.

### Hur vi uppfattar varandra

Vi har tänkt oss att han ska berätta och visa vad det egentligen är vi säger med våra kroppar och gester. Men Peder Falk hinner knappt mer än säga hej innan han förklarar att kroppsspråket inte är något dj-a alfabet som det bara är att läsa av.

– Om jag sitter och ser spänd ut så behöver inte det betyda att jag är en spänd person. Det kanske bara är att jag har ont i magen och försöker hålla mig från att släppa mig.

Oj då. Det är bara att tänka om. Det blir inte någon bildserie med Peder Falk i olika poser. Istället rör hela intervjun det som han menar är essensen i all kommunikation: människors statusförhållande. Vad händer i mötet – är vi jämbördiga, eller är jag över dig och du under mig?

– Det här handlar inte om att den ene är finare eller tjusigare än den andre, utan helt enkelt hur vi uppfattar varandra. Ser jag upp till dig? Ser du upp till mig?

### Förälskade proffsiga

Peder Falk visar med underarmen hur vi går upp och ner, som på ett gungbräde. Det allra bästa är när rörelsen stannar precis på mitten – att vi är helt jämbördiga.

– Det är den bästa förutsättningen för kommunikation.

Om vi är jämbördiga lär det också synas på vårt kroppsspråk. Vi anpassar oss för att möta varandra.

– Titta på förälskade par hur de försöker likna varandra. Om den ene lutar huvudet, gör den andre samma sak. Den ene böjer sig framåt och den andre följer efter. De vill göra allt tillsammans och kan till och med låna kläder av varandra.

Men gungbrädans balans lär inte hålla i all oändlighet. Så småningom blir det mer distans mellan de förälskade och gungbrädan börja vippa. Och så ska man ut i världen också med allt vad det innebar av möten. Och i varje kontakt med en annan människa, hamnar vi någonstans på gungbrädet. Var det blir handlar om vad vi sänder ut och hur omgivningen tolkar det.

### Attityd, bakgrund och medvetna val

Peder Falk talar om tre faktorer som utgör grunden för hur andra människor uppfattar oss.

– För det första handlar det om vad jag uttrycker i min attityd. Hur jag står, hur jag talar, hur jag möter den andres blick och så vidare. Det här är till stor del undermedvetet.

– Sedan har vi det som är halvmedvetet. Det som handlar om vår bakgrund, vilken social tillhörighet vi har, vad vi är födda och uppvuxna med. Till exempel vilken dialekt jag har. Det påverkar till stor del hur jag blir bemött. Om jag pratar gotländska eller stockholmska så blir det skillnad. Eller om jag är invandrare.

– Den tredje delen i statusen handlar om helt medvetna val. Vad jag vill ska uppfattas som JAG. Min klädsel, min frisyr, ja till och med vilken DOFT jag väljer att ha. Ta bara en sån sak som när du väljer glasögon. Du väljer inte första bästa glasögon som gör att du ser bra. Utan du tänker: är det här verkligen JAG.

### Vad människor sänder ut i en väntsal

Som skådespelare har Peder Falk ett tränat öga för vad människor sänder ut. En väntsal på ett sjukhus är ett perfekt studieobjekt. En rad människor i vita rockar passerar förbi, vid en snabb blick kan de se rätt lika ut men detaljerna avslöjar avgörande skillnader. Peder hoppar upp ur soffan för att visa med vad han menar.

Först är han den unge underläkaren på väg upp i karriären, som skyndar fram i korridoren med öppen rock och blicken fäst mot ett mål i fjärran. Sedan kommer städaren. Rocken är tillknäppt. Han har inte något särskilt mål utan befinner sig just bara i korridoren. Därefter dyker överläkare upp, med ett gäng pennor som stickor upp ur rockfickan. Han går inte heller så snabbt fram, men i hans fall beror det på att han redan nått karriärens topp. Han behöver inte skynda sig.

Det här kan illustrera det hur dumt det vore att bara hänvisa till kroppsspråket för att förklara hur vi blir uppfattade. För vad skulle hända om städaren, satte pennor i kavajfickan, knäppte upp rocken och skyndade fram i korridoren? Städaren skulle inte ses som jämbördig med läkaren oavsett sitt yttre. Vår status är inte statisk. Den skapas i relation till andra människor.

> I kontakter med andra hamnar vi på ett gungbräde

### Kvinnor och män och statusstrider

Peder far upp ur soffan igen. Nu är han kung.

– Tänk dig att jag står på teatern och ska spela kung. Om alla andra visar mig stor vördnad så behöver jag inte göra särskilt mycket. Det räcker med att jag lutar mig lätt framåt, så här.

Hans trovärdighet bygger på en överenskommelse med medspelarna. Om de andra på scenen inte bryr sig, lär han få ta i mer för att publiken verkligen ska förstå att det här faktiskt är kungen. Han kan behöva båda spira och krona och storvulna gester. Given status underlättar Det här berör inte bara kungar på Stadsteatern utan alla människor, menar Peder Falk. Ju mer given vår status är, desto mindre måste vi anstränga oss.

Nu ställer sig Peder upp för att visa skillnaden mellan en polis och en väktare. Polisen har mycket status gratis genom sin uniform och de befogenheter som sitter i den. Han kan därför ta sig fram ganska avslappnat och ändå räkna med att ha pondus. Väktaren däremot måste spänna sig mer. Det är mer oklart vilka befogenheter han har.

Låt oss nu föreställa oss att polisen och den spännige väktaren möts. Hur går det om båda två tycker att de är högst i status? Då uppstår det som Peder kallar statusstrid. Hur den kommer att gå påverkas av om det är kvinnor eller män inblandade.

– Generellt kan man säga att kvinnor inte söker striden. De brukar istället välja att sänka garden och visa att de är ofarliga och bra att kommunicera med. Som tjej är det naturligt att lägga huvudet på sned och det skadar inte att klämma dit ett extra leende. För män är det däremot naturligt att börja med att söka strid och försöka vinna.

### Bra att sänka garden

Sedan är ju frågan vad man ska ha sin statusposition till. I vissa lägen är det säkert bra för kungen, såväl som polisen och väktaren att sätta sig i respekt. Men i andra lägen är det mycket bättre att bara nå fram till den andre personen, att gungbrädet kommer i balans. Det bästa kanske till och med är att ta av sig uniformen, om det är möjligt.

– Jag känner till privatpraktiserande läkare som inte använder sin vita rock. Istället för att visa sin status vill de få patienten att känna sig bekväm. Den begåvade kommunikatören sprutar inte massa status omkring sig. Han anpassar sig för att möta den andre.

Peder berättar om en kvinna han varit tillsammans med. Han förstod så småningom att hon var en mycket god kommunikatör. För Peder var det som att de förts samman av en kraft som han inte kunde sätta ord på.

– Jag tyckte att hon var fantastisk från första stund.

En dag pratade de om vad som gjort att just de fann varandra på den där första festen.

– Hon avslöjade att hon bestämt sig för att låta mig styra samtalet hela kvällen. När jag blev sedd och bekräftad så blev hon intressant för mig. Det blev en tankeställare för mig.

Det här var länge sedan och nu för tiden försöker Peder själv vara bättre på att kommunicera. När han var ung hände det att folk uppfattade honom som mer stöddig än han var.

– Jag tror att det handlade om att jag som så många andra skådespelare i grunden är blyg. Det kan uppfattas som att man är butter eller stöddig.

För att inte ge det intrycket har han lärt sig att göra precis som sin gamla flickvän.

– Jag har lärt mig att försöka koncentrera mig mer på omgivningen än på mig själv.

