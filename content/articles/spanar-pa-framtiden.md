---
content_type: article
date: 2014-10-14T12:02:00
title: 'Span på framtiden &#8211; för arbetsmiljön'
original_id: 15797
slug: spanar-pa-framtiden
image: "../images/marcus_larsson_940x450hb1.jpg"
image_caption: 'Marcus Larsson är omvärldsanalytiker - och på spaning efter den tid som kommer och redan är här. På arbetsmiljöområdet.'
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

– Jag hoppas det kommer att bubbla i lokalen, säger Marcus Larsson från Suntarbetsliv. Han och andra omvärldsanalytiker från AFA Försäkring och Prevent, lyfter trender i arbetslivet på Gilla Jobbet. Syftet är att inspirera folk till att utgå från sin egen jobbsituation, dela erfarenheter och goda idéer.

Genom att spana på omvärlden och se vad som är på gång, kan man slippa släcka bränder-scenarion och istället satsa kraft och energi på att förebygga problem. Det är Marcus Larssons kortversion av vitsen med att trendspana på arbetslivet.

**Vilka trender kommer ni att ta upp?**

– Vi vill inte avslöja det i förväg, svarar han och ler lite.

**OK… det finns alltså utrymme för överraskningar här?**

– Ja, det är en ambition vi har och en annan är att deltagarna ska komma med lösningar.

**Här anar man någon form av… problemlösning?**

– Kanske. Jag tror att vi kommer att ha spännande diskussioner där vi ger varandra nya perspektiv.**  
Hur ska ni få det att bubbla i rummet?**

– Vi ska göra vårt yttersta för att folk ska bli sugna på att dela med sig av sina tankar och diskutera hur vi kan använda kunskap om det nya på ett konstruktivt sätt.

**Men hur då?**

– Det får du se på plats.

Mer än så vill inte Marcus Larsson lyfta på ridån i förväg. Men han berättar att det finns tecken från förr som tyder på att det här kan bli en klart livad programpunkt på Gilla Jobbet:  
– Det brukar bli engagerande diskussioner när det handlar om folks egen arbetsmiljö och trender i arbetslivet, det är min erfarenhet.

Ta till exempel det här med att alltid kunna vara nåbar med hjälp av tekniken och fördelarna med det. Men också de konsekvenser som det här kan innebära, inte kanske så sällan i klinch med den lediga tid som man som arbetstagare har rätt till. Suntarbetslivs utsända gissar att det här är en fråga som kommer upp, på ett eller annat sätt, i det här trendspanandet.

Sedan ett år tillbaka träffas omvärldsanalytiker från [Suntarbetsliv](https://www.suntarbetsliv.se/om-oss/), [AFA Försäkring](http://www.afaforsakring.se/) och [Prevent](http://www.prevent.se/) regelbundet. Varför det?

– Vi hjälps åt med att identifiera problem och analysera dem. Det är väldigt värdefullt att vi kommer in med olika erfarenheter och aktuell kunskap från våra respektive områden.  
På vissa håll kan man till exempel ha utarbetat strategier som går att använda på mer bred front och vi kan lära av varandra.

– Vårt samarbete ökar också möjligheten till att kunna skapa verktyg i tid och genom det kunna hantera de förändringar som kommer.

**Då är vi där vi började… slippa släcka bränder och kunna jobba mer förebyggande?**

– Ja, just det.

Ett framtidsseminarium som siktar på att också fungera som kreativt idéforum  – lika bra att anmäla sig nu innan biljetterna tar slut.

