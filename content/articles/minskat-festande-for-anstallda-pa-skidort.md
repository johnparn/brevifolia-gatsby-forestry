---
content_type: article
date: 2015-03-17T08:35:00
title: 'Minskat festande för anställda på skidort'
original_id: 15830
slug: minskat-festande-for-anstallda-pa-skidort
image: "../images/vinter-are_940x450hb1.jpg"
image_caption: ''
author: Adam Fredholm
friskfaktorer: ''
activity: ''
articles_teasers_2: []
article-teasers-list: []

---

Till populära skidorter kommer unga för att säsongsarbeta, åka utför och festa. I Åre satsar kommun och arbetsgivare på att informera anställda om riskerna med alkohol och droger. Cheferna får gå en utbildning för att lära sig bemöta riskbruk och missbruk.

– Är man ung och jobbar på en turistort är det egentligen ingen skillnad på om det är måndag eller lördag, varje dag kan vara en festdag, säger Malin Bergqvist, ledare för projektet Trygg i Åre – arbetsgivare mot droger.

![Malin Bergqvist](https://www.suntarbetsliv.se/wp-content/uploads/2015/03/malin_bergqvist160x210ab-1.jpg "Malin Bergqvist")– Anledningen till att vi startade projektet är att vi har många säsongsanställda som hör till riskgrupperna. Ungdomar mellan 20 och 30 år, personer som jobbar inom hotell- och restaurangbranschen och personer som är visstidsanställda. Vi har inte några stora problem, men vill arbeta förebyggande eftersom det i de här grupperna är fler som använder alkohol på ett skadligt sätt.

Malin Bergqvist är anställd av Åre kommun som folkhälsosamordnare med ett drogsamordnaruppdrag. Befattningen drogsamordnare introducerades 2011 i Åre, när dåvarande äldre- och folkhälsoministern Maria Larsson ville nå ut med den nationella så kallade ANTD-strategin i landets kommuner. Tanken var att en person i varje kommun skulle samordna det förebyggande arbetet mot alkohol, narkotika, tobak och dopning.

### Modell för en trygg och säker arbetsmiljö

I styrgruppen för Trygg i Åre-projektet sitter representanter för kommunen, näringslivet, primärvården, polisen och den lokala företagarföreningen, Åre Destination. Forskarna Maria Warne och Stig Vinberg från Mittuniversitetet sitter också med som rådgivare. Ett resultat av gruppens arbete hittills är att man har tagit fram en ny alkohol- och drogpolicy som kan användas av alla företag, myndigheter och organisationer i kommunen.

Policyn beskriver den hållning man har till alkohol och droger i Åre. Som arbetsgivare åtar man sig att förebygga bruk och missbruk, och att stödja medarbetare med en rehabiliteringsplan om alkohol- och drogproblem ändå uppstår. Som anställd förväntas man bidra till en säker, trygg och trivsam arbetsmiljö genom att vara nykter på jobbet.

– Just nu fokuserar vi på säsongsanställda, men vi har en större ambition än så. Tanken är att det vi jobbar med i projektet ska kunna användas av alla arbetsgivare. Det här är ett samhällsarbete som vi tänker att Åre kommun ska ställa sig bakom och ha som ställningstagande, säger Malin Bergqvist.

### Metod för ett sundare uteliv

Malin Bergqvist påpekar att satsningen på de grupper som ligger i riskzonen för ett missbruk är förebyggande. Det gäller att ligga steget före och att försöka minska riskerna innan problemen uppstår. Till exempel genom att vara noga med nolltolerans mot narkotika och måttfull servering av alkohol på restauranger och nattklubbar.

– Vi utgår från en metod som har använts i flera år av organisationen STAD, Stockholm förebygger alkohol och droger. Det bygger på Ansvarsfull alkoholservering och Krogar mot knark, som är vedertagna och utvärderade preventionsmodeller. Det handlar mycket om samverkan, utbildningar och att ha en gemensam policy, säger hon.

> Det är viktigt att lyfta fram att det finns både riskfaktorer och tydliga friskfaktorer bland dem som jobbar i Årefjällen

För många unga som kommer till Åre för att jobba blir skidsäsongen en period med intensivt arbete och en hel del festande. Samtidigt visar vinterpersonalens svar på forskarna Maria Warne och Stig Vinbergs hälso- och livsstilsfrågor att de unga säsongsarbetarna mår bra både fysiskt och psykiskt.

– Många redogör dels för att de har mycket party och fest, men också för att de är väldigt fysiskt aktiva och mår psykiskt bra. Det är viktigt att lyfta fram att det finns både riskfaktorer och tydliga friskfaktorer bland dem som jobbar i Årefjällen, säger Malin Bergqvist.

### Skräddarsydd utbildning för chefer

En viktig del i Trygg i Åre-projektet är att chefer med säsongsanställda medarbetare får lära sig hur de bäst kan bemöta riskbruk- och missbruk. Nu i mars håller Ulric Hermansson, alkohol- och narkotikaforskare på Karolinska institutet i Solna, en utbildningsdag. Det kommer främst att handla om alkohol och unga i arbetslivet.

![Ulric Hermansson](https://www.suntarbetsliv.se/wp-content/uploads/2015/03/ulric_hermansson_180x220ab-2.jpg "Ulric Hermansson")– Unga vuxna är den grupp som konsumerar mest alkohol. Det har ingenting med Åre att göra, utan så ser det ut överallt, säger han.

– De flesta som har bekymmer med alkohol eller narkotika är socialt hyggligt välfungerande personer. De finns i arbetslivet.

Utbildningen är tänkt att ge chefer kunskap som de kan behöva när ett tusental säsongsarbetare samlas i Åre för att jobba och festa. När de lämnar kurslokalen ska de både känna sig motiverade att jobba förebyggande och ha fått med sig konkreta tips på hur man kan hantera alkohol- och drogproblem på arbetet.

– Jag kommer att gå igenom tänkbara motiv för att man ska bry sig om de här frågorna på en arbetsplats. Som hälsa, säkerhet och produktivitet, säger Ulric Hermansson, och ger ett exempel:

– Att det kan skapa bekymmer och orsaka incidenter om någon kommer alkohol- eller narkotikapåverkad till arbetet är nog de flesta medvetna om. Något man kanske inte tänker på är att även dagen efter-effekten innebär en stor risk för felhantering och olyckor.

### Tips och verktyg för tidig upptäckt och svåra situationer

Nästa punkt i utbildningen handlar om hur man tidigt kan upptäcka att en medarbetare har alkohol- eller drogproblem. Och vad man kan göra för att hjälpa personen. Ofta kan det räcka med att medarbetaren får prata om sina problem med en alkohol- och drogterapeut eller en kurator.

– Det finns en myt att man som chef kan se om en anställd har alkoholproblem. Jag menar att det kan man inte, i alla fall inte i ett tidigt skede. Det betyder att när man väl upptäcker det har ofta den anställde haft problemet väldigt länge, säger Ulric Hermansson, och fortsätter:

– Då är det bättre att erbjuda alla medarbetare livsstilsundersökningar, med frågor om levnads- och alkoholvanor. Sedan finns det ganska enkla rådgivningsmetoder, både för riskkonsumenter och för dem med större alkoholproblem, som är minst lika effektiva som mer omfattande alkoholbehandlingar. Det känner man ofta inte till, utan man tror att en person med alkoholproblem måste åka till ett behandlingshem.

Utbildningsdagen innehåller också en gruppövning. Cheferna får träna på att hantera svåra situationer hämtade ur verkliga livet. Det kan handla om att en medarbetare kommer berusad till jobbet, vägrar att blåsa i en alkometer eller öppnar sitt hjärta och berättar att hans fru är på väg att lämna honom på grund av hans drickande.

– Mitt budskap är att alla situationer ser olika ut, men det finns grundläggande saker som jag kan lära ut. Om du misstänker att en medarbetare har alkohol- eller drogbekymmer är det bra att ta upp det så tidigt som möjligt. Det är viktigt att ställa frågan trots att de flesta som har bekymmer kommer att förneka det, säger Ulric Hermansson, och tillägger:

– De flesta av oss människor ändrar beteende utan behandling, utan att ha blivit avslöjade. Det räcker ofta att vi får signaler för att vi ska göra något åt vår situation. Det viktiga är inte att bevisa att man som chef har rätt, det är att medarbetaren ändrar beteende.

FAKTA:
------

Ulric Hermansson är socionom, medicine doktor och universitetslektor vid Karolinska institutet i Solna och på Mottagningen för alkohol och hälsa i Stockholm. Hans huvudsakliga forskningsområde är _upptäckt och åtgärder av alkohol- och narkotikaproblem i arbetslivet_. I sitt alkoholförebyggande arbete använder sig Ulric Hermansson ofta av den så kallade 15-metoden.

Läs mer:
--------

i [handbok för 15-metoden](https://www.riddargatan1.se/utbildning-personal/15-metoden/ "Handbok för 15-metoden") i pdf-format från Mottagningen för alkohol och hälsa.

Läs också:
----------

om kunskapscentret [STAD – Stockholm förebygger alkohol- och drogproblem](http://stad.org/sv/om-stad "STAD") på organisationens webbplats.

