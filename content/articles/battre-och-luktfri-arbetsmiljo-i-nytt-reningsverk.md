---
content_type: article
title: Bättre och luktfri arbetsmiljö i nytt reningsverk
original_id: 15587
slug: battre-och-luktfri-arbetsmiljo-i-nytt-reningsverk

---

Arbetsmiljön fick ett lyft när Ullared fick nytt reningsverk. När man kapslade in den besvärande lukten blev det bättre för såväl driftteknikerna som de omkringboende.

I många år har de boende i närheten av Ullareds reningsverk haft besvär av lukten. På grund av alla kunder som besöker ortens stora varuhus Gekås har verket inte räckt till. Men i september 2013 invigdes ett nytt modernt reningsverk med mer än tillräcklig kapacitet – och på köpet en helt ny arbetsmiljö.

— Vi känner oss väldigt nöjda med hur det har blivit. Arbetsmiljön är mycket bra och det finns inget som vi har att anmärka på. Det är mindre buller, mindre lukt och mer automatiserade processer, säger Micael Svensson, huvudskyddsombud. Det gamla reningsverket var ålderstiget och eftersom det skulle rivas investerades inget i det. Saker blir nedslitna med tiden.

Det här är en av 27 anläggningar för vatten, avlopp och avfall som Varberg och Falkenberg gemensamt driver genom det samägda bolaget Vibab. 10 år har det tagit innan det var dags att inviga det nya verket. Det har varit en lång process att skaffa mark, söka tillstånd och hantera upphandling, projektering och överklaganden. Micael Svensson berättar att personalen har fått löpande information om bygget. En av de anställda har deltagit i några planeringsmöten av bygget. Störst inflytande har personalen haft när det gäller att utforma personalutrymmet.

Det nya reningsverket är nu placerat en god bit från tätorten och det ligger i skogen utmed en hög bergssida. Innanför staketet som omgärdar anläggningen finns tre gråmålade byggnader och ett antal friliggande upphöjda betongbassänger. Alla byggnader är omgärdade av stora asfaltytor och gräsmattor och byggnaderna smälter väl in i miljön.

> Det är mindre buller, mindre lukt och mer automatiserade processer.

### En helt ny närmiljön

På invigningsdagen talade Vivabs vd Margareta Björksund och Gekås vd Boris Lennerhov klippte bandet. Även de närmsta grannarna till det gamla verket var inbjudna för att fira med tårta. För dem har lukten varit ett stort besvär i många år. Men de upplever nu en helt ny närmiljö sedan man stängde det gamla verket och ledde in vattnet i det nya verket.

Också för driftteknikerna som dagligen jobbade på verket var självklart den påträngande odören ett stort problem, men inte det enda.

— Det var en väldigt hög ljudnivå. Ett stort problem var rensgallret som satte igen och som vi måste rengöra för hand. Det blev mycket skvätt när vi spolade och det var inte bra, säger Micael Svensson.

I juni började de trimma in reningsprocesserna, som delvis är biologiska. I den klara höstluften kan man bara känna ett svagt spår av avlopp, framför allt vid den första av anläggningens byggnader.

Tommy Eriksson, driftchef på Vivab visar runt och berättar att allt som kan lukta har de samlat till den här byggnaden. Det är in hit som avloppsvattnet orenat rinner in, efter att det dessförinnan har passerat en sil som tar bor grövre avfall.

I byggnaden finns galler och sandfång som rensar ut slammet, som sedan rinner till ett slamlager.

### Täckta maskiner och automatiserad kemikaliehantering

Alla maskiner är täckta och har ett undertryck så att inga lukter kan smita ut. Genom glasluckor kan de anställda enkelt titta in på slammet och se att allt fungerar som det ska utan att behöva öppna in till maskinerna. Arbetet med att fylla på kemikalier är automatiserat. Det är tyst, luktfritt och rent.

— Anläggningen är försedd med moderna lyftanordningar och spolutrustning så att det ska vara enkelt för de anställda att hålla rent och hantera alla kemikalier utan tunga lyft. För att få ett bra klimat inne i anläggningen har vi god ventilation och det är ljust med stora ytor, säger Tommy Eriksson, produktionschef på Vivab.

### Bastu ökar arbetskvalitén

Efter att slammet har tagits bort ur vattnet rinner det ut från den första byggnaden till två stora betongbassänger. Där tar den biologiska reningen vid.

På bryggan ovanpå dammarna står processteknikern Carol Banck, som har varit med och trimmat in verket. Hon är en av två drifttekniker som bemannar verket, tillsammans med en tredje ambulerande person. Nedanför gallret som hon står på, ser man hur vattnet bubblar, innan det rinner vidare till verkets sista damm där sedimentering sker.

— Det här är suveränt jämfört med alla små verk som vi också sköter, och som är mellan 30 och 40 år gamla. Vi har mycket större möjligheter att hålla rent på grund av de material som man har valt, och för att vi har större utrymmen. Det gör det mycket mer lättskött.

Utöver själva reningsverket har de anställda också fått nya personallokaler, med lunchrum, omklädningsrum och bastu för damer och herrar. Härifrån kommer sju av det kommunala bolagets 35 drifttekniker att utgå.

— Bastun fick vi strida för men jag tycker att det är viktigt för trivseln att vi kan ha möjlighet att basta efter jobbet. Det är skönt på vinter och ökar arbetskvalitén, säger Micael Svensson, huvudskyddsombud.

