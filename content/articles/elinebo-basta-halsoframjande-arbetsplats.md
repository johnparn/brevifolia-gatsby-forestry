---
content_type: article
title: Elinebo – bästa hälsofrämjande arbetsplats
original_id: 15685
slug: elinebo-basta-halsoframjande-arbetsplats

---

En hund, en katt, trädgårdsodling, hälsoambassadörer och en öppen chef. Det har lett till hög trivselfaktor hos medarbetarna och de boende på vårdboendet Elinebo, som vann priset som mest framgångsrika hälsofrämjande arbetsplats i Helsingborgs kommun 2013.

Elinebo är ett modernt vårdboende söder om Helsingborg med utsikt över Öresund och norra Danmark. Boendet är nybyggt i bostadsområdet Elineberg och har varit igång i dagens lokaler sedan invigningen 2010. Där finns 64 bostäder varav tio för personer med demens.

Flytten från tidigare boendet Pålsjöhemmet, som skulle renoveras, blev succé för de äldre och medarbetarna. Det har man sett i Socialstyrelsens Öppna jämförelser, en enkät bland landets äldreboende, som gav Elinebo högst betyg i landet 2013.

### Bra feeling

Hälsoambassadören och undersköterskan Nataliya Bak pushade starkt för att de skulle anmäla sig till tävlingen Hälsofrämjande arbetsplats. Ansökan kom in när det var en vecka kvar, och de fick bråttom med att motivera sig.

– Jag ville testa om vi platsade, eftersom jag känner att vi har så bra feeling på jobbet, säger Nataliya Bak. Dessutom hade vi ju med oss resultatet från Socialstyrelsen.

Många tyckte att det var väldigt positivt att priset gick till ett vårdboende, som ju har fysiskt och psykosocialt krävande arbetsmiljö.

Nataliya Bak tycker att det har varit roligt att få starta från noll med arbetsplatsen.

– Det har varit en fördel, även om det också varit jobbigt med flytten för våra hyresgäster, säger hon. Sedan har vi ju en så bra chef som är öppen för allas idéer och definitivt inte är snål.

### Vi-känslan ett måste

Chefen Raija Landgren har varit ledare i 20 år, och trivs bra med det. Först var det Attendo Care, men när kommunen tog över vårdboendet 2002 valde hon och flera medarbetare att hänga med.

– Hos oss är Vi-känslan ett måste, säger hon. Chefen ska vara medveten om kvalitetskraven, vilket är en stor utmaning. Därför behövs medarbetare som tycker det är kul att gå till jobbet.

> Våra arbetsplatsträffar har blivit mycket mer meningsfulla

Raija Landgren pekar på vikten av glädje bland personalen, som smittar av sig till de boende. Deras kompetens och arbetsglädje höjer vårdkvaliteten och gör arbetsplatsen attraktiv.

– Våra arbetsplatsträffar har blivit mycket mer meningsfulla och alltfler blir delaktiga i frågorna. Det leder till friskare arbetsplats, när anställda känner att chefen lyssnar, säger hon.

### Spa ger samspel

En annan faktor är mångfalden, som Raija Landgren menar ger en så spännande utveckling i arbetet. Hon räknar upp länderna som de anställda kommer från: Danmark. Polen. Ukraina. Bosnien. Libanon. Filippinerna. Brasilien.

Bland hyresgästerna kommer tre från utlandet. Serviceansvariga Marina Svensson, även skyddsombud, är danska och berättar om den glädje som den danska boende känner när Marina sjunger en sång från hemlandet.­

– Vi är ju de boendes familj, säger hon. Många har anhöriga som har svårt att besöka så ofta. En del saknar vänner och närstående.

Priset för vinnaren av årets Hälsofrämjande arbetsplats är 100 000 kronor. Alla 64 anställda på vårdboendet har gemensamt tagit fram vad de önskar göra för att främja hälsan bland dem, det som pengarna ska gå till.

För att utveckla samspelet på jobbet och lära känna varandra även utanför arbetsplatsen har de valt att åka på Spa tillsammans. Totalt 17 av dem tog en resa till Tylösands strandhotell på två dagar. På gång är fler resor, till Köpenhamn bland annat. En lång lista med önskemål finns i omklädningsrummet. En del saker är strukna men nya kommer ständigt till.

De har även valt att köpa en massagestol, som står i ett hörn av matsalen. Dessutom har de gemensam frukost under två timmar varje torsdag, för all personal i huset. Då fixar Marina Svensson ständigt nya delikatesser, som gör frukosten till en höjdare för personalen.

### Psykolog ger växt

En annan aktivitet som de har satsat på är en träff en gång i månaden med en psykolog för att tillsammans ventilera arbetsdilemman. Dessa träffar gör att alla växer i jobbet och de är mycket omtyckta.

Mycket av det som de utvecklar går via hälsokommittén, med en anställd per avdelning som är hälsoambassadör. Tillsammans tar de tag i idéer från kollegorna, som att dansa zumba och gå stavgång i grannområdet. Nu hoppas Raija Landgren att det ska bli start för medicinsk yoga.

Och så är det de tama djuren. Hunden, chihuahuan Kenzo, tar Marina Svensson med sig varje dag till jobbet. Katten “Totte “, som är en ragdoll, bor på hemmet. Bägge djuren är älskade av de boende, som gärna kramar om och pratar med dem. Man har kollat att inte någon av de boende har allergi för pälsdjur.

Alldeles utanför matsalen på bottenvåningen finns en skön terrass där de boende kan sitta och njuta av grönskan och utsikten. Elinebo har en trädgård där de kan plantera allt från blommor till potatis och annat gott och nyttigt och vackert. Där finns också ett orangeri där man kan sitta och fika och njuta av tomatplantor, gurkor, vinrankor och blommor.

– Det är väldigt uppskattat av många boende, som kan återuppleva gamla känslor för trädgård, säger Raija Landgren. Så det vill vi utveckla vidare med dem.

Helsingborgs pris för hälsofrämjande arbetsplatser
--------------------------------------------------

*   Helsingborgs kommun vill förändra inriktning i omsorgen om medarbetarna: från rehabilitering över förebyggande till främjande.
*   Kommunen genomför varje år en tävling med utmärkelsen Hälsofrämjande arbetsplatser. Första pris är 100 000 kronor, andra 75 000 kronor och tredje 50 000 kronor. Pengarna ska användas till att främja hälsan för alla på arbetsplatsen.
*   En beredningsgrupp tillsammans med Centrala samverkansgruppen föreslår till HR-utskottet fem arbetsplatser som uppfyller de hälsofrämjande kriterier, som är kraven på vinnarna.
*   Företagshälsovården Feelgood tar genom en hälsoenkät, Health Score, fram vilka friskfaktorer som gäller på respektive arbetsplats. Utifrån enkätens resultat får varje arbetsplats en workshop med företagshälsovården.
*   Sedan utser HR-utskottet de tre bästa arbetsplatserna. Utmärkelserna delas ut i december.
*   De nominerade från föregående år håller i inspirerande dagar för övriga arbetsplatser, med olika aktiviteter.

Läs mer:
--------

Om tävlingen Hälsofrämjande arbetsplatser i artikeln [Helsingborg satsar hälsofrämjande](https://www.suntarbetsliv.se/artiklar/systematiskt-arbetsmiljoarbete/halsoframjande-arbetsplatser-far-pris-i-helsingborg/ "Helsingborg satsar hälsofrämjande").

Om forskaren Eva Åströms studie av hälsofrämjande ledarskap hos cheferna i Helsingborgs Stad, i artikeln [Egen balans i livet viktigt för att kunna vara en bra chef](https://www.suntarbetsliv.se/forskning/stoppa-stressen/egen-balans-i-livet-viktigt-for-att-vara-en-bra-chef-for-andra/ "Egen balans i livet viktigt för att kunna vara en bra chef").

