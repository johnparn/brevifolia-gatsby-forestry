---
content_type: article
title: På väg mot bättre arbetsmiljö
original_id: 15821
slug: pa-vag-mot-battre-arbetsmiljo

---

Han vet vad som är livsviktigt att åtgärda och varför. Arbetsmiljöinspektören Nicklas Persson brinner för att göra skillnad.

En person i månaden dör på sitt jobb i byggbranschen. Så ser det ut i Sverige, i genomsnitt.

– För inte så länge sedan åkte jag akut till en byggarbetsplats där det saknades räcken. En man hade ramlat ner och slagit ihjäl sig, berättar Nicklas Persson.

### Mer okunskap än brist på vilja

Han vet vad det vill säga att förlora en kollega i en dödsolycka på jobbet. Tidigare har han själv arbetat på byggen som till exempel snickare och arbetsledare. Han har sett det mesta. Och det värsta – när människor dör på grund av dålig arbetsmiljö.

– Det svåraste är när jag stöter på arbetsgivare som struntar i sin personal. Som medvetet bryter mot lagen för egen vinnings skull och gör det på arbetstagarnas bekostnad.

**Hur ofta möter du det problemet?**

– Inte så ofta men det händer då och då. I många fall beror problemen mer på okunskap än ovilja.

Nicklas Persson tror på kommunikationens kraft och på dialog. Han ser sig och sina inspektörskollegor som först och främst stödjande resurser för en bättre arbetsmiljö. Det är också något som Arbetsmiljöverket lägger stor vikt vid när de utbildar arbetsmiljöinspektörer. Men ibland är det nödvändigt att ta till vässade verktyg.

### **Ekonomiska sanktioner och beställarens ansvar**

Sedan den 1 januari i år kan ansvariga för arbetsmiljön på ett bygge direkt bli tilldömda sanktionsavgifter på 40 000–400 000 kronor för brister när det gäller fallrisker. Sanktionsavgifter för övriga arbetsmiljöproblem började gälla den 1 juli 2014.

– Det finns en utbredd missuppfattning om att ansvaret för arbetsmiljön bara ligger hos den entreprenör som utför själva arbetet på bygget och inte på beställaren. Det är helt fel, säger Nicklas Persson, och fortsätter:

– När vi till exempel utreder en olycka upptäcker vi inte sällan brister från beställarnivå och ner till de underentreprenörer som har att göra med arbetsmiljön på bygget. Det leder ofta till rättsliga efterspel och sanktionsavgifter. Förutom det mänskliga lidande som drabbar de som är direkt eller indirekt inblandade i olyckan.

### **Mycket att göra**

Säkerhetslinor och vettiga tidsscheman – det är exempel på sådant som kan rädda både liv och hälsa. Arbetsmiljöverkets närmare 400 inspektörer, som ska täcka upp totalt fem regioner runtom i landet, är utbildade för att kunna tackla alla möjliga sorters arbetsmiljöproblem överallt – fysiska som psykosociala.

Med tanke på alla arbetsplatser som finns i Sverige, har de med andra ord en hel del att stå i.

– Ja, vi skulle behöva vara fler, konstaterar Nicklas Persson, som jobbar tillsammans med runt 80 inspektörskollegor i Region Öst, där Stockholms, Södermanlands, Östergötlands och Gotlands län ingår.

**Hur har inspektören det själv med stress på jobbet?**

– Det är OK, säger han och ler lite, jag känner att jag gör nytta varje dag och det ger mig energi. Jag och mina arbetskamrater hjälper också varandra med tips och stöd.

> “Vi ska vara där riskerna är som störst”

Inspektörerna besöker arbetsplatser i branscher som Arbetsmiljöverket har ringat in som särskilt riskfyllda. De åker också ut på akuta händelser som till exempel olyckor. Och de får in anonyma tips om dåliga arbetsmiljöer som de följer upp.

Dessutom medverkar inspektörerna i nationella kampanjer med olika teman som Arbetsmiljöverket har för att sprida kunskap på arbetsplatser och i skolor. I mars är det till exempel dags för kampanjen Byggtillsyn i etableringsskedet.

### **Jobb med ärenden**

Ungefär 40 procent av Nicklas Perssons heltid går åt till att besöka olika arbetsplatser och resten av tiden handlägger han ärenden. Eftersom han har speciell kunskap och erfarenhet  från byggbranschen, inspekterar han ofta just den.

**Du blir ofta påmind om vad du själv har upplevt och vad som ytterst kan hända om arbetsmiljöarbetet brister på byggen. Hur orkar du med det?**

– Varje dag känner jag som sagt att jag gör nytta. Jag kan ju göra något konkret för att människor ska få en bättre arbetsmiljö. Det är det som driver mig. Och det är därför som jag utbildade mig till arbetsmiljöinspektör.

### **Besök utan föranmälan**

En inspektör från en myndighet som, oftast oanmäld, plötsligt knackar på; ja, det händer att platschefer och andra arbetsmiljöansvariga får något jagat i blicken vid sådana besök. Det berättar Nicklas Persson men betonar:

– Vi är inte ute efter att sätta dit någon utan ska hjälpa till att skapa en bra och säker arbetsmiljö. Då är det viktigt att kunna föra en konstruktiv dialog med de som vi möter och ge dem tips på åtgärder.

### **Mer av stödjande resurs än pekpinne**

– Det viktigaste i mitt och alla andra arbetsmiljöinspektörers jobb är ju att kunna kommunicera. Självklart ska vi kunna de lagar och regler som behövs för att hantera alla olika sorters arbetsmiljöproblem. Men om vi inte är bra på att kommunicera, då kan vi heller inte nå fram.

Den gamla nidbilden av inspektören som mest slår folk i huvudet med en massa jobbiga regler, den vill alltså Nicklas Persson pulverisera.

### **Konkreta exempel biter bäst**

Han berättar att en hel del arbetsplatser har arbetsmiljöansvariga, ofta är det platscheferna, som snart förstår värdet av att han kommer på besök. Han kan till exempel tipsa om hur man kan minska olyckor och belastningsskador, effektivisera arbetsmiljöuppgifter, påverka sjuktal och kostnader för personal – på kortare som längre sikt.

Nicklas Persson använder konkreta exempel från verkligheten och berättar levande om vad som kan hända när man slarvar med rutiner och säkerhet. Det är inte minst viktigt när han träffar unga på 16–24 år, som är överrepresenterade när det gäller olyckor på byggen. De kan ha en tendens att ta risker när de saknar erfarenhet.

### **Där behoven är som störst**

Det händer då och då att han och hans kollegor får jobberbjudanden från näringslivet om att bli alltifrån konsulter till arbetsmiljöchefer. Alltfler arbetsgivare börjar se samband mellan bra arbetsmiljö och ökade intäkter, mellan attraktiva arbetsplatser och förmågan att både kunna locka till sig och behålla rätt sorts personal. Sånt som en utbildad arbetsmiljöinspektör från Arbetsmiljöverket skulle kunna hjälpa till med.

– Flera av mina kollegor har nappat på ett sånt erbjudande men har kommit tillbaka hit. Längtan efter att få vara där man behövs som bäst och kan göra mest nytta verkar vara starkare än att tjäna mer pengar. Så är det nog för de flesta av oss som jobbar här, säger Nicklas Persson.

