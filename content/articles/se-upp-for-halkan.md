---
content_type: article
title: Se upp för halkan!
original_id: 15878
slug: se-upp-for-halkan

---

Nu blir det kallare, och halt ute. Så här års är det fler som ramlar utomhus under sin arbetstid. Bra skor och halkskydd vid entréer kan spara onödiga skador.

– Men kunde tro att det inte är så farligt att ramla, att det skulle vara ett trivialt problem på arbetsplatser. Men fallolyckor är den enskilt vanligaste olyckan som leder till allvarliga arbetsolyckor. Och när det är kallt ute drar risken iväg ganska rejält, säger Andreas Ek, statistiker på AFA Försäkring.

Över tusen människor drabbas varje år av en allvarlig arbetsskada till följd av att de har ramlat utomhus, visar statistik från AFA Försäkring. Med allvarlig arbetsolycka menas att den har lett till minst en månads sjukskrivning eller “bestående men”.

Många är kvinnor som arbetar inom vård och omsorg. Äldre är mer utsatta än yngre.

– En typisk risksituation är när man förflyttar sig utomhus på väg mellan två brukare, och ramlar på vägen, säger Andreas Ek.

Lärare och fritidsledare, som är ute på rast med skolbarn, är en annan utsatt grupp.

Vanliga platser där halkolyckorna sker är isfläckar på gatan och is vid entréer. Snö som följer med in under skorna är en annan risk. Konsekvenserna av fallen är ofta frakturer på armar och handleder för kvinnor. För män är det vanligare med benbrott.

### Snöröj, sanda och se till att det finns halkskydd

Det går att förebygga många fallskador utomhus på vintern. Flera forskningsprojekt visar vikten av att anställda har just bra skor, anpassade för vinterklimat.

Några råd från AFA Försäkring är:

*   Halkskydd vid entréer
*   Snöröj och sanda ordentligt
*   Halkutbilda äldre arbetskraft
*   Riskbedöm även förflyttningar utomhus och utgå från att risker kan variera med årstiderna.
*   Se till att anställda som rör sig utomhus har broddar eller ändamålsenliga skor

