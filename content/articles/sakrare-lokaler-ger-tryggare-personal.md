---
content_type: article
date: 2014-03-12T03:54:59
title: 'Säkrare lokaler ger tryggare personal'
original_id: 15616
slug: sakrare-lokaler-ger-tryggare-personal
image: "../images/polisakuthb1.jpg"
image_caption: ''
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Säkerhet för personalen var en viktig komponent när lokalerna på akutavdelningen på Skånes universitetssjukhus byggdes om. Öppna ytor spelar en viktig roll här.

Ett stort väntrum som personalen har överblick över. En sluss mellan väntrum och behandlingsrum. Övervakningskameror och vaktpersonal nästan dygnet runt.

Tillsammans med en utbildning i hur man bemöter hot och våld, anordnad av polisen, har akuten på sjukhuset blivit en säkrare arbetsplats för personalen där. Det menar i alla fall Hans Olsson, biträdande säkerhetschef på sjukhuset.

– Lika delar sunt förnuft, tekniska lösningar och utbildning, sammanfattar han.

Christer Skarenstam, undersköterska med 25 års erfarenhet av arbetet på akuten, och med i akutens hot- och våldsgrupp, är inte lika nöjd.

– Säkerheten haltar lite fortfarande, säger han.

### Stökigare med åren

Akuten på Skånes universitetssjukhus i Malmö har haft stora problem med hot och våld mot personalen. Överbeläggningar och hög arbetsbelastning skapar ofta en stressig och bråkig miljö med många frustrerade patienter och anhöriga.

– Det har blivit stökigare med åren, säger Christer Skarenstam. Folk har inte samma respekt för vårdpersonalen längre.

Akuten får numera in ett antal personer med skottskador varje år, som konsekvens av uppgörelser mellan kriminella gäng i staden.

– De brukar inte komma med ambulans utan i privatbilar. Och man vet ju inte om de som är med har vapen på sig, säger Christer Skarenstam.

### Inte allvarligare

Akutens ordningsvakter gör också allt fler gripanden av personer på akuten. Men egentligen har våldet inte blivit allvarligare, menar Hans Olsson. Det allra vanligaste är verbala hot mot personalen när folk tycker de har fått vänta för länge.

– Vi uttrycker oss på olika sätt, säger Hans Olsson. Svordomar och andra tillmälen kan låta förfärligt, men oftast är det bara tomma ord. Personalen måste ha förståelse för att det finns människor som har svårt att uttrycka sig, och tänka på hur de själva bemöter dem. Det gäller att uppträda professionellt och inte låta sig provoceras.

När hoten och våldet började öka bildades en hot- och våldsgrupp 2002 på akuten. Gruppen består av representanter för de anställda, skyddsombud, akutens enhetschef, sjukhusets säkerhetsavdelning samt polisen i Malmö.

### Stora öppna ytor

De började gå säkerhetsrundor och diskutera vad som behövdes för att öka säkerheten för personalen.

När det några år senare togs beslut om att akutavdelningen och infektionsavdelningen skulle byggas om, så var hot- och våldsgruppen en självklar del av planeringen.

Innan akuten byggdes om var lokalerna små och trånga. Det var svårt för personalen att hålla koll på vilka som befann sig i lokalerna, vad som hände i alla små utrymmen och vilka som fick vara där och vilka som inte borde det.

Bland det viktigaste för personalen på akuten var därför att få stora öppna ytor. – Det ser trevligare ut, och främjar dessutom att folk beter sig på ett vettigt sätt. I en öppen miljö blir alla mer synliga, både medpatienter, anhöriga och personal. Och det fungerar faktiskt ganska bra, säger Hans Olsson.

> Öppna ytor främjar bättre beteende

### Nödlåsning

I väntrummet finns nu tre olika receptioner, en slags bås bemannade av vårdpersonal som också rör sig ute i väntrummet. Från eftermiddag klockan tre finns alltid en väktare på plats, på natten en ordningsvakt med större befogenhet att tillfälligt gripa och till exempel stänga in en stökig person i väntan på att polisen ska komma.

De många fönsterrutorna ut mot gatan utanför är i kraftigt om än inte skottsäkert glas, liksom glaset in till de tre receptionerna i väntrummet.

Den yttre entrédörren till akuten är alltid öppen, men till väntrummet finns en dörr som går att stänga. Den är oftast öppen dagtid, och stängd nattetid. Om en hotfull situation uppstår utanför akuten går det att snabbt låsa alla dörrar in med hjälp av en så kallad nödlåsning, med en enkel knapptryckning.

### Receptionerna oskyddade

Om något inträffar inne i väntrummet finns också möjlighet att söka skydd för personalen längre in i lokalerna. De måste då låsa dörrarna själva med sina kortnycklar. Det räcker inte, tycker Christer Skarenstam.

– Det borde gå att låsa på ett enklare sätt.

Dessutom är receptionerna i väntrummet för oskyddade, särskilt på natten, tycker han.

– Det är bara att kliva rätt in för den som vill, säger han.

Christer Skarenstam är samtidigt medveten om att det inte går att förutse och stoppa alla situationer.

– Det går ju inte att bygga ett Fort Knox, säger han.

