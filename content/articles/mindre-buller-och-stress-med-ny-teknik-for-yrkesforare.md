---
content_type: article
title: Mindre buller och stress med ny teknik för yrkesförare
original_id: 15693
slug: mindre-buller-och-stress-med-ny-teknik-for-yrkesforare

---

Elbussar som själva håller hastigheten, och tysta sopbilar som kör tidigt på morgonen – i Göteborg testar man detta. Mindre stress och buller för yrkesförarna gör arbetsdagen lättare för busschaufförer och sopåkare.

— Vi måste stödja föraren så mycket det går. Det finns mycket teknik att hämta från personbilar som går att använda i yrkesfordon. Med bra hjälpmedel kan man minska stressen för förarna, säger Noel Alldritt, projektledare på trafikkontoret i Göteborgs stad.

Göteborgs stad vill bygga fler bostäder inne i centrala staden. Det betyder att fler kommer att bo inne i tätorten och då blir det fler som rör sig ute på gatorna. Trafikmiljön kommer att bli ännu mer komplex, och för dem som i sitt yrke trafikerar gatorna, blir det mer att hålla uppsikt på. Noel Alldritt ser gärna att fordonet hjälper föraren på olika sätt.

### Lägre fart ger lägre risk för kollision

Just nu pågår försök i Göteborg med bussar som både kan köra på el och diesel. Det gör det möjligt för bussen att köra längre turer än vad som är möjligt med bussar som enbart har eldrift.

Bussarna är dessutom utrustade med en funktion som gör att hastigheten begränsas till 15 km/h respektive 30 km/h vid vissa sträckningar, utanför skolor, dagis och platser där det rör sig mycket gångtrafikanter.

— Farten har den största påverkan på hur stora skadorna på medtrafikanterna blir vid en kollision. Kan förarna få hjälp att hålla hastigheterna kommer det att minska risken för olyckor samtidigt som förarna avlastas, säger Noel Alldritt.

### Med eldrift minskar bullret

För yrkesförare är buller ett av de största arbetsmiljöproblemen. Med eldrift minskar ljudnivåerna dramatiskt. Men det är inte för alla typer av fordon som det är lämpligt. För bussar fungerar eldrift bra eftersom de kör utmed bestämda linjer. Då kan man placera ut laddstationer på lämpliga ställen.

> För yrkesförare är buller ett av de största arbetsmiljöproblemen.

Men själva laddstationerna kostar mycket och innebär en stor investering för staden. Därför testar Göteborg nu bussar där man kombinerar eldriften med dieseldrift för att kunna köra längre sträckor och bli mindre beroende av laddstationer.

— Vi vill köra på eldrift där folk går, och använda dieseln ute på lederna. Fördelen med el är att det är miljövänligt och tyst.

### Tysta sopbilar kan köra tidiga morgnar

Även för sophämtning och transporter som följer planerade rutter är eldrift ett lämpligt alternativ. Sopbilar står dessutom stilla mycket och kör på tomgångskörning vilket inte är miljövänligt. Med en elmotor slipper man det. Dessutom blir de tysta vilket gör att man kan planera turerna till tidiga morgnar och sena kvällar, utan att störa boende.

Det har man testat i New York och London och erfarenheterna bland förarna har varit positiva. Trots att de har jobbat tidigare eller senare än sina vanliga tider har det upplevts som positivt. Det beror på att stressen minskade när de slapp ta så stor hänsyn till annan trafik och gående runt fordonet. Under våren 2014 kommer man att göra sådana tester även i Göteborg för att se hur det fungerar.

— Jag hoppas att det här är början på fler hjälpmedel som vi kan hjälpa och stötta förarna med, så att vi får en säkrare gatumiljö för alla i staden, säger Noel Alldritt.

