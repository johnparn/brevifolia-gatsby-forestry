---
content_type: article
title: Chefers stress minskar när mentor skapar vikariepool
original_id: 15675
slug: minskad-stress-nar-mentorn-lar-upp-vikarierande-chefer

---

Genom att utbilda medarbetare som kan gå in som vikarier minskar man stressen för chefer inom Karlstads äldre- och handikappomsorgen. Ann–Marie Larsson har en nyckelroll som mentor.

Med ett fyrtiotal chefer är det nästan alltid några som är sjuka och lediga och tidigare fick andra chefer ta också de frånvarandes sysslor. Det påverkade chefernas men också de anställdas arbetsmiljö – och kvaliteten i jobbet. Men nu finns det ett dussintal medarbetare som går in som chefsvikarier för kortare och längre tid, efter att ha fått en utbildning på mellan åtta och tio månader. Den är skräddarsydd för varje deltagare, sker på betald arbetstid, och en stor del består av praktik på arbetsplatser.

Hela utbildningstiden har de kontakt med Ann–Marie Larsson, chef inom äldreomsorg i mer än 30 år, som våren 2012 blev mentor och ansvarig för det här utvecklingsprogrammet:

– Det här är det roligaste jobb jag haft, säger hon. Jag tycker om att jag får ta tillvara och dela med mig av min långa erfarenhet.

### Den arbetsplatsförlagda delen viktigast

– Vi går ut till alla chefer och frågar: vilka av era medarbetare tror ni kan bli bra chefer? När cheferna kommit fram till vilka som skulle kunna passa, frågar de dem. Ibland blir svaret nej tack, alla vill inte bli chefer, berättar Ann–Marie Larsson. De som vill pröva kommer till mig och vi har ett samtal, som ett vanligt anställningssamtal. Jag frågar bland annat varför de vill arbeta som chefer och vad de tror att chefskap innebär.

Efter tester och fler samtal väljer ledningsgruppen ut deltagarna. Ett grundkrav är att de har högskoleutbildning, eller likvärdig kompetens – som när en undersköterska har gått arbetsledarkurser. Bland de utvalda finns mest socionomer och sjuksköterskor.

– Vi går igenom vad de kan och var de behöver fördjupa och förstärka sina kunskaper, säger hon.

Utbildningen sker inom förvaltningen, och de fördjupar sina kunskaper på enheterna för bistånd, personal, lön, ekonomi, utveckling och upphandling. Ekonomi och budget är de frågor som de flesta fasar för, konstaterar hon. Den arbetsplatsförlagda delen tycker Ann–Marie Larsson är den viktigaste: “det är en skola i praktiken”. Hon tar som exempel att en sjuksköterska får gå bredvid chefen på ett äldreboende för att lära sig jobbet.

– Jag kan också gå in som chef tillsammans med deltagarna och jag tar då ansvaret, tills de känner sig trygga. Först då släpper jag ansvaret: “I morgon kommer jag inte”. Och om det uppstår konflikter på arbetsplatsen, till exempel om schemaläggning, kan jag vara på en arbetsplatsträff, som deltagaren håller i, men jag kommer efteråt med feedback.

### Hindra chefer från att gå i väggen

Många unga på chefspositioner vill vara så duktiga, påpekar hon, så som mentor gäller det ibland att dämpa orealistiska ambitioner. När adepter hör av sig och säger att de “inte orkar” åker hon till arbetsplatsen. Man måste verkligen göra vad man kan för att hindra att chefer blir så stressade att de går i väggen, förklarar Ann–Marie Larsson, som också är mentor för en del som redan har en chefstjänst.

– Till yngre chefer, som har svårt att orkar med pressen, med alla papper och kvartalsrapporter, brukar jag säga: “Ta det lugnt. Du hinner. Vi gör en plan”.

Hon konstaterar att chefer har det tufft och möter många krav:

– De ska vara lyhörda samtidigt som de ska kunna ta beslut, sätta gränser och vara fanbärare inom etik och bemötandefrågor. Anhöriga ställer ibland orimliga krav och från de anställda möter cheferna också många krav.

Ett råd hon ofta ger är: “Känn dig inte pressad att svara på en fråga direkt, det är okej att säga att du behöver ta reda på svaret”. En del kan undra: “vad är det för chef som inte kan svara?”. Men det är bättre att svara rätt senare, än att omedelbart ge ett fel svar, eller ett blahablaha–svar, menar hon.

– Det är bara bra att chefer visar att de inte är några underverk som kan allt.

### Skönt med chefsvikariepool

Vid programmets slut talar Ann–Marie Larsson med deltagarna om de är mogna att gå ut och ta chefsvikariat. I några få fall har hon pekat på vad de behöver bli bättre på, för att hon ska kunna rekommendera dem som vikarier:

– Det kan exempelvis handla om att bli mer lyhörda: “Du behöver lyssna mer på de anställda och ta åt dig vad de har att säga. Sen ska du bestämma – men du måste ha med dem i processen”.

Nu har de tolv chefsvikarier, som är till god hjälp:  
– Cheferna tycker att det är skönt med vikariepoolen, det blir tryggare för alla. Jag minns själv hur jag sommartid kunde ansvara för tre områden, det är inte så roligt om det händer något då.

En del adepter har fortsatt med mentorsamtal, en gång i månaden, eller vid behov, kanske när något har gått fel.

– Då kan de behöva någon att prata ut hos och få tröst: “alla kan göra fel, det är inte så farligt”. Kan jag inte kan svara på något, hänvisar jag vidare.

Det förekommer också att chefsvikarier ringer varandra för att få hjälp och det tycker hon är bra. Pressen minskar om man inte försöker lösa alla problem på egen hand.

### Skillnad på adept och mentor

Ann–Marie Larsson förklarar att det kan vara viktigt att skilja mellan en mentor och en handledare. En handledare leder direkt en som ska lära sig något: “Gör så här”. Men som mentor stödjer man en adept som själv redan har erfarenheter av verksamheten, genom att samtala om saker som adepten funderar över.

– Som mentor kan du inte sitta som en besserwisser som har alla svar. En mentor är en medmänniska som själv har varit med om olika dilemman, säger hon. Och du kan peka på exempel, och böcker att läsa.

När adepten beskriver en tanke om hur man ska lösa ett problem, kan mentorn svara:

“Så skulle jag kanske inte göra. Varför inte pröva den här vägen, det kan kanske bli lättare?”

