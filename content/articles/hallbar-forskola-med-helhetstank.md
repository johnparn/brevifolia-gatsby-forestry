---
content_type: article
date: 2015-06-16T08:20:00
title: 'Förskolan som har satsat på innemiljön hela vägen'
original_id: 15846
slug: hallbar-forskola-med-helhetstank
image: "../images/forskolan_vargen_940x450hb21.jpg"
image_caption: 'Förskolan Vargen i Sundbyberg ligger i ett miljövänligt hus och använder sig av Reggio Emilio-pedagogiken.'
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

Förskolan Vargen har gått in för giftfritt – från minsta byggdetalj i lokalerna till utklädningsskor åt barnen. Ljud, ljus, luft och energi har också fått mycket fokus här.

Tänk dig ett hus med 160 aktiva barn i åldrarna 1–6 år. Om akustiken är dålig därinne, med studsande ljud och lång efterklang, kan ljudmiljön bli klart påfrestande. Men så är det inte på förskolan Vargen i Sundbybergs kommun, strax utanför Stockholm.

– Den största skillnaden med att jobba här och på en vanlig förskola är ljudet, säger Vargens förskolechef Lotta Halén, många får tinnitus av den sortens arbetsmiljö men inte hos oss.

– Man kan se när barn högljutt håller på med dans och musik i ett rum men här hör man dem inte på andra sidan väggen eftersom det är så bra ljudisolerat, berättar medarbetaren Pilar Sanhueza.

Här finns stora fönster som släpper in mycket dagsljus. Och det är genomskinliga väggar och dörrar av glas i rummen där barnen är.

![Förskolan Vargen 1](https://www.suntarbetsliv.se/wp-content/uploads/2015/06/forskolan_vargen_600x250ab2-1.jpg "Förskolan Vargen 1")

– Jag blir mindre uppstressad när jag vet att mina medarbetare kan se genom glaset vad som händer och om någon behöver hjälp, säger Lotta Halén. Det kan till exempel uppstå situationer där barn kränker varandra och då gäller det att kunna få syn på det snabbt.

### **Guldkantade Vargen**

Ett halvt år efter invigningen av Vargen, i december 2013, fick förskolan en glänsande utmärkelse: Ett guldcertifikat utfärdat av den ideella och branschägda organisationen Sweden Green Building Council, SGBC, som klassar byggnader efter ett system som heter Miljöbyggnad.

Vargens långa och lätt välvda huskropp i två våningar blev belönad för sina miljövänliga byggnadsmaterial och sin hälsosamma inomhusmiljö med effektivt ventilationssystem. Och för den energisnåla konstruktionen med solpaneler på taket.

2013 var det bara ett åttiotal hus runtom i Sverige som hade kvalat in till nivån guld. Idag har fler insett fördelarna med att satsa på den här typen av lokaler.

### **Lugnt och fantasifullt**

– Mycket dagsljus, bra ventilation och ljudisolering hjälper till att skapa en lugnare och bättre arbetsmiljö, konstaterar Pilar Sanhueza. Men det gör också sådant som medvetna färgval och möblering. Det ska inte vara för plottrigt och färgstarkt, sånt kan vara ansträngande för hjärnan. Här är det istället barnen själva som får sätta färg.

![Förskolan Vargen 1](https://www.suntarbetsliv.se/wp-content/uploads/2015/06/forskolan_vargen_600x250ab1-1.jpg "Förskolan Vargen 1")

Förskolan är inspirerad av Reggio Emilias filosofi från Italien, med fokus på varje barns möjlighet att uttrycka sig och lära sig saker genom egen kreativitet.

> Vägen till kunskap går via fantasin

Pilar Sanhueza är Vargens ateljerista. En ateljerista inom Reggio Emilia-modellen arbetar konstnärligt och pedagogiskt för att stimulera barn till inlärning genom deras eget, fantasifulla skapande.

Vad kan man göra med gamla PET-flaskor? Och hur ser man att fåglar är kära? Det kan vara frågor som barnen har och kan arbeta med i olika grupper, tillsammans med till exempel målarfärg och input från vuxna.

### **Återvinning och giftfritt**

Miljövänligt kretsloppstänk ingår också som en viktig bit i Reggio Emilias lära. I Vargens matkvarn hamnar rester från måltider som förvandlas till biobränsle för bussar. Och solpanelernas energi från taket som inte förbrukas på sommaren, transporteras till stadsnätet i Sundbyberg.

![Lotta Halén](https://www.suntarbetsliv.se/wp-content/uploads/2015/06/lotta_halen_vargen_180x220ab-1.jpg "Lotta Halén")– Våra trapphus håller en lägre temperatur och därför måste vi hålla dörrarna till våra hallar stängda. Vi måste också tänka på när vi öppnar fönstren, speciellt vintertid, berättar Lotta Halén. Det gäller att inte släppa ut värme i onödan och hålla energiförbrukningen på en lägre nivå.

Vargen har deltagit i Naturskyddsföreningens Operation Giftfri Förskola och tagit del av Kemikalieinspektionens information på området.

– Vi är närmare ett trettiotal som jobbar här och har blivit medvetna om vad som kan innehålla gifter och vad vi bör undvika, säger Lotta Halén. Vi tar till exempel inte längre emot gosedjur eller plastsaker, eftersom det kan vara giftigt. Det gäller också till exempel utklädningskläder. Vi pratar också om våra egna kläder och vad det kan finnas för gifter i dem.

**Har de anställdas hälsa blivit bättre av den miljövänliga arbetsmiljön, så att det syns i statistiken över sjukfrånvaron?**

– Jag kan inte säga att det syns där, svarar Lotta Halén. Men att det är fräscht och vackert här tror jag påverkar psyket. Det blir roligare att jobba då och det är lättare när lokalerna är så här funktionella och genomtänkta. Jag har jobbat i många år inom förskoleverksamhet. Ibland i väldigt dåliga lokaler, framför allt ventilations- och ljudmässigt. Och det är slitsamt.

En av hennes favoriter på Vargen är en toalett som man kommer in till utifrån från gården. Det betyder att barnen kan behålla skor och stövlar på när de går in dit.

– Det är toppen och sparar våra ryggar, konstaterar Lotta Halén.

FAKTA/Operation giftfri förskola
--------------------------------

Läs mer om projektet [Operation Giftfri Förskola](http://www.naturskyddsforeningen.se/vad-vi-gor/miljogifter/giftfri-forskola "Operation giftfri förskola") på Naturskyddsföreningens webbplats.

Läs också om [de nya kriterierna som ska skydda barn i förskolan bättre mot exponering av kemikalier](https://www.kemi.se/publikationer/rapporter/2013/rapport-8-13-barns-exponering-for-kemiska-amnen-i-forskolan "Kemikalieinspektions nya kriterier") på Kemikalieinspektionens webbplats.

