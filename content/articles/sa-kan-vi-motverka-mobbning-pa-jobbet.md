---
content_type: article
date: 2014-11-17T08:48:00
title: 'Så kan vi motverka mobbning på jobbet'
original_id: 15809
slug: sa-kan-vi-motverka-mobbning-pa-jobbet
image: "../images/per_johnsson_knytk_mobbn_940x450hb1.jpg"
image_caption: 'Vad händer med den som mobbar och med dem som bevittnar mobbning? Det var rubriken på Gilla Jobbets första knytkonferens, som hölls av Per Johnsson, docent i psykologi vid Lunds universitet.'
author: Adam Fredholm
friskfaktorer: ''
activity: ''
articles_teasers_2: []
article-teasers-list: []

---

Mobbning var ämnet på Gilla Jobbets första knytkonferens, en typ av föredrag där åhörarna är med och formar diskussionen. Samtalsledare var Per Johnsson, docent i psykologi vid Lunds universitet. Han menade att vi lättare kan förebygga och stoppa mobbning på arbetsplatser om vi förstår de bakomliggande orsakerna.

Hur personer som utsätts för mobbning på arbetet reagerar har det forskats en del om. Docenten Per Johnsson vill komma till rätta med det psykologiska våldet i arbetslivet genom att angripa orsakerna till problemet. Hans forskning inriktar sig därför på vad som händer med den som mobbar och med dem som blir vittne till det hela.

– Det som händer med en person som utsätter andra för mobbning är att han eller hon upplever en känsla av makt. Mobbaren kränker och trampar över gränser, och kommer ofta undan genom att säga att det inte var meningen, sa Per Johnsson.

> Chansen att någon ska ingripa ökar om man är flera som ser mobbningen

­– Som betraktare frågar man sig ofta varför man inte griper in. Chansen att någon ska ingripa ökar om man är flera som ser mobbningen. Är man ensam betraktare så minskar chansen.

### Psykologiska faktorer kan hjälpa oss förstå

Ett tjugotal Gilla Jobbet-besökare hade hittat in till den första knytkonferensen. Per Johnsson uppmuntrade dem att hjälpa honom komma på egenskaper och drag vi förknippar mobbare med. Snart var diskussionen i full gång och på den vita tavlan började listan med egenskaper ta form.

– Alla kan bli mobbare, sa en av åhörarna.

– Man kan ha mönster med sig från barndomen, menade en annan.

– Mobbare har ofta ledaregenskaper, tyckte en tredje.

Att den som mobbar har ett stort maktbehov var något de flesta verkade hålla med om. Likaså att mobbaren ofta är en person med låg empatisk förmåga, vilket gör att han eller hon har svårt att känna av och förstå andra människors känslor.

– Den effekt som drabbar oss när vi blir mobbade är skam. Det är en anpassningseffekt, som gör att vi slår ner blicken och blir röda om kinderna, sa Per Johnsson.

– Och de flesta av oss backar ju när vi märker att vi kränker en annan människa eller trampar över någons gräns. Men mobbaren gör inte det.

### Kunskapen finns på arbetsplatserna

Ljudnivån i lokalen ökade ytterligare när Per Johnsson bad åhörarna besvara några frågor två och två. Att mobbning på jobbet är något som många har upplevt var tydligt. Nu delade alla med sig av sina erfarenheter.

– Jag tror inte att arbetskamraterna kan hjälpa en mobbare, det är något som chefen måste göra, sa Veronica Lindell, barnskötare, arbetsplatsombud och skyddsombud för Kommunal på Munkmora förskola i Värmdö kommun.

– Man får jobba med värdegrunden på arbetsplatsen för att få stopp på mobbningen.

Chefens ansvar och behovet av en värdegrund på en arbetsplats var något som återkom när Per Johnsson summerade åhörarnas slutsatser. Han berättade att mobbaren som forskningsämne är ganska outforskat. Och det verkade som att han såg fram emot att få samla in den kunskap som finns ute på arbetsplatserna och använda den i sin egen forskning.

– Ni har övertygat mig om att det är bra att vi försöker ta reda på mer om dem som utsätter andra för mobbning, sa han.

### En lyckad konferens

Efter föredraget dröjde sig flera besökare kvar, för att fortsätta samtalet med Per Johnsson. De som gick mot utgången verkade vara nöjda med knytkonferensen som diskussionsforum. Och personalen på Gilla Jobbet-mässan kunde konstatera att det var en lyckad premiär för den nya föredragsformen.

![Tredimensionell skylt vid avdelningen för knytkonferenser på Gilla Jobbet-mässan.](https://www.suntarbetsliv.se/wp-content/uploads/2014/11/knytkonf_mobbn_205x150ab-1.jpg "Tredimensionell skylt vid avdelningen för knytkonferenser på Gilla Jobbet-mässan.")– Knytkonferens är ett nytt koncept, sa Benny Nyberg, kommunikatör på AFA Försäkring och eventfunktionär på Gilla Jobbet.

– Det börjar med att någon anmäler ett ämne. Då blir de samtalsledare och så får vem som helst vara med och diskutera. Vissa tycker att det är läskigt, men många tycker att det är jättehäftigt.

