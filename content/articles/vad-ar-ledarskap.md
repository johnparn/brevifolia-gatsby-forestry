---
content_type: article
title: Vad är ledarskap?
original_id: 15744
slug: vad-ar-ledarskap

---

Att vara ledare och chef i en kommun eller region innebär många utmaningar. Då räcker det inte alltid att vara erfaren och kunna sitt område. För ett bra ledarskap behövs också rätt förutsättningar för att kunna göra ett bra jobb.

Ledarskap är något som sker i relation till andra. Det finns olika syn på hur ledarskap bör utövas. I en undersökning hos organisationen Ledarna beskrivs skandinaviskt ledarskap som:

*   en hög grad av involvering av medarbetaren i beslutsprocessen
*   ett kort avstånd mellan ledare och medarbetare
*   stort utrymme för medarbetare att ta egna initiativ och vara självständig

### Ledarskap och chefskap olika saker

Att vara chef är en yrkesroll. Chefskapet är en formell position som man blir utnämnd till.

Möjligheten att vara en bra ledare och chef handlar om mer än chefens individuella egenskaper. En chef behöver bra organisatoriska förutsättningar för att kunna göra ett bra jobb. Det visar forskning om ledarskap i kommuner, landsting och regioner.

Forskare i forskningsprojektet [Chefios](https://www.gu.se/forskning/chefios-organisatoriska-forutsattningar-for-chefskap) undersökte och utvecklade chefers förutsättningar i 28 olika förvaltningar i kommuner och landsting i Västsverige under åren 2008 till 2014.

### Förutsättningarna påverkar mest

Chefios visade att förutsättningarna för en chef att göra ett bra jobb påverkades av bland annat:

*   Antal medarbetare per chef
*   Om verksamheten är utspridd eller geografiskt sammanhållen
*   Tillgången till administrativt stöd och expertstöd av olika slag
*   Uppdragsdialog med närmsta chef

Chefios visade också att resurserna och förutsättningarna för chefer ofta var mycket ojämnt fördelade mellan de kvinnodominerade och de mansdominerade förvaltningarna.

_Suntarbetsliv har utvecklat [Chefoskopet](https://chefoskopet.suntarbetsliv.se/), ett verktyg för att förstå och utveckla chefers organisatoriska förutsättningar. Gå in och se om det kan vara något för din organisation!_

