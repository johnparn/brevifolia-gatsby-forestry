---
content_type: article
title: Så får du snurr på arbetsmiljöarbetet
original_id: 15873
slug: sa-far-du-snurr-pa-arbetsmiljoarbetet

---

Arbetsmiljöverket gör inte bara inspektioner av arbetsplatser, man erbjuder också stöd och vägledning för den som vill förbättra sin arbetsmiljö. Inspektören Eva Barkström tipsar om hur man kommer igång och påpekar att det är viktigt att se helheten för att lyckas med sitt systematiska arbetsmiljöarbete.

– Det första man måste göra på en arbetsplats är att se till att chefer, skyddsombud och medarbetare som ska vara med och jobba med arbetsmiljöfrågorna har rätt kunskaper, säger Eva Barkström.

– SAM-föreskriften ställer krav på att varje arbetsplats ska ha ett systematiskt arbetsmiljöarbete och det gäller att ha kunskap om kraven och om hur man uppfyller dem. Man måste också ha kunskap om vilka risker som finns på arbetsplatsen, både för att kunna undersöka arbetsmiljön och för att kunna sätta in de åtgärder som behövs för att förbättra den.

Den 2 december höll Arbetsmiljöverket konferens i Stockholm med rubriken Skapa en bra arbetsmiljö – enklare än man tror. Eva Barkström från regionkontoret i Malmö presenterade då några av de arbetsmiljöverktyg och hjälpmedel verket erbjuder på sin webbplats. Ett av verktygen har formen av ett pussel och är tänkt att ge en överblick över vad det innebär att arbeta systematiskt med sin arbetsmiljö.

> Det är viktigt att se det systematiska arbetsmiljöarbetet som ett system med aktiviteter som påverkar varandra

– Arbetsgivaren ansvarar för att undersöka, riskbedöma, vidta åtgärder och kontrollera arbetsmiljön. För att det ska bli gjort på ett bra och effektivt sätt måste man göra det i samverkan med skyddsombud och övriga medarbetare. Har arbetsgivaren inte kunskap om sina skyldigheter finns det en risk att man inte får snurr på det systematiska arbetsmiljöarbetet, säger Eva Barkström.

– Det är viktigt att ha ett helhetsperspektiv och se det systematiska arbetsmiljöarbetet som ett system med aktiviteter som hänger ihop och påverkar varandra. Det räcker med att en av de här delarna inte fungerar för att arbetsmiljöarbetet i stort inte ska fungera. Får en av pusselbitarna inte plats eller hamnar på sniskan så går arbetsmiljöpusslet inte ut.

### Startpaket med handbok och checklista

Tanken med systematiskt arbetsmiljöarbete är att varje arbetsplats ska hitta en metod för att skapa så bra arbetsmiljö som möjligt. För att det ska fungera rent praktiskt behöver man vara tydlig med vem som ska göra vad i arbetsmiljöarbetet och hitta rutiner för hur ofta arbetet ska göras. Arbetsmiljöverket har tagit fram verktyg som ska göra det lättare att få igång ett systematiskt arbetsmiljöarbete på en arbetsplats.

– Vi har ett startpaket som består av tre delar, där den första delen är en guide som man kan använda för att komma igång med sitt systematiska arbetsmiljöarbete. Del 2 är en arbetsmiljöhandbok som visar exempel på hur man kan lägga upp arbetet. Där finns också en checklista som man kan använda i den årliga uppföljningen av sitt arbetsmiljöarbete, säger Eva Barkström.

– Det här paketet innehåller exempel på hur man kan utforma rutiner för sitt arbetsmiljöarbete. Sedan gäller det för varje arbetsgivare att ta fram egna rutiner som passar den verksamhet man bedriver. Del 3 innehåller tomma mallar som man kan använda till det.

**Vad kan man som ansvarig chef göra om man vill få till ett bättre fungerande systematiskt arbetsmiljöarbete?**

– Då tycker jag att man ska bilda en grupp med skyddsombud och andra chefer på arbetsplatsen och i samverkan börja titta på vad det är som inte fungerar. Ofta är det bristande kunskap om lagstiftningen eller om risker i verksamheten som gör att det inte fungerar. Ibland kan det vara annat som påverkar, som ledningens eller medarbetarnas inställning till arbetsmiljöarbete eller kulturen på en arbetsplats, säger Eva Barkström.

– Upptäcker man att det finns ett kunskapsgap får man se över vad det är för kunskaper man behöver skaffa sig. Har man problem med negativa attityder till arbetsmiljöarbete får man försöka ta tag i det.

**Vad kan man som skyddsombud göra om man tycker att det systematiska arbetsmiljöarbetet fungerar dåligt?**

– Jag tycker att man i första hand ska vända sig till ledningen på arbetsplatsen och till chefer som har uppgifter i arbetsmiljöarbetet för att lyfta frågan och belysa problemet. Finns det en skyddskommitté är det bra att göra det där, säger Eva Barkström.

– Visar det sig sedan att ingenting händer har man alltid möjlighet att göra en så kallad 66A-anmälan till Arbetsmiljöverket. Den ställer krav på arbetsgivaren att snabbt svara på hur han eller hon ska lösa problemet. Men framför allt ska man lyfta frågan på arbetsplatsen.

**Hur vet man att man har ett systematiskt arbetsmiljöarbete som fungerar bra?**

– Det är en bra fråga. Det är väldigt viktigt att titta på effekterna av sitt arbetsmiljöarbete, att försöka hitta sätt att se att arbetsmiljön faktiskt blir bättre. Man kan sätta upp mål, se till att man mäter rätt saker och följa upp arbetet, säger Eva Barkström.

– SAM-föreskriften säger att man ska göra en årlig uppföljning av sitt systematiska arbetsmiljöarbete. Då ska man se om man uppfyller de krav som ställs i föreskriften. Där tycker jag att det är klokt att också titta på om arbetsmiljöarbetet ger effekt.

**Vilka är dina råd för att hålla igång ett systematiskt arbetsmiljöarbete?**

– För det första gäller det att se till att det systematiska arbetsmiljöarbetet inte blir en sidovagn. Det ska vara en naturlig del i verksamheten och man ska tänka på arbetsmiljön i allt man gör. Man ska se till att det är tydligt vem som har till uppgift att göra vad och att personerna som utför uppgifterna har rätt kunskaper, säger Eva Barkström.

– Sedan gäller det att driva på arbetsmiljöarbetet för att hålla igång det. Samtidigt måste man se till att man bedriver det i samverkan så att skyddsombud och andra medarbetare ska ha möjlighet att medverka. Men det viktigaste är att just att få arbetsmiljöarbetet att inte bli en sidofråga, det ska vara något som man alltid beaktar.

FAKTA 1/Kom igång med arbetsmiljöarbetet
----------------------------------------

På Arbetsmiljöverkets webbplats hittar du [tips och hjälpmedel för att komma igång](https://www.av.se/arbetsmiljoarbete-och-inspektioner/arbeta-med-arbetsmiljon/komma-igang-med-arbetsmiljoarbetet/ "AV1") med ditt arbetsmiljöarbete.

Här hittar du också verktyget [Startpaket för ditt arbetsmiljöarbete](https://www.av.se/arbetsmiljoarbete-och-inspektioner/arbeta-med-arbetsmiljon/komma-igang-med-arbetsmiljoarbetet/#1 "AV2").

FAKTA 2/Testa dina kunskaper om SAM och skatta ert arbetsmiljöarbete
--------------------------------------------------------------------

På Arbetsmiljöverkets webbplats kan du [testa dina kunskaper](https://www.av.se/arbetsmiljoarbete-och-inspektioner/arbeta-med-arbetsmiljon/systematiskt-arbetsmiljoarbete-sam/#5 "AV3") om systematiskt arbetsmiljöarbete och [skatta arbetsmiljöarbetet](https://www.av.se/arbetsmiljoarbete-och-inspektioner/arbeta-med-arbetsmiljon/systematiskt-arbetsmiljoarbete-sam/#4 "AV4") på din egen arbetsplats.

FAKTA 3/Regler för arbetsmiljö
------------------------------

Arbetsmiljölagen och SAM-föreskriften är de regler för arbetsmiljö som alla arbetsplatser måste följa.

Läs mer om [Arbetsmiljölagen](https://www.av.se/arbetsmiljoarbete-och-inspektioner/lagar-och-regler-om-arbetsmiljo/arbetsmiljolagen/ "AV5") och om [SAM-föreskriften](https://www.av.se/arbetsmiljoarbete-och-inspektioner/arbeta-med-arbetsmiljon/tips-och-vagledning-till-ditt-arbetsmiljoarbete/ "AV6") på Arbetsmiljöverkets webbplats.

Läs mer:
--------

om Arbetsmiljöverkets konferens och verktyg i Suntarbetslivs artiklar [_Det är ett evigt arbete att entusiasmera för ansvar_](https://www.suntarbetsliv.se/artiklar/systematiskt-arbetsmiljoarbete/det-ar-ett-evigt-arbete-att-entusiasmera-for-ansvar/ "Det är ett evigt") och [_Gemensam handbok för att tackla aj, oj och attans_](https://www.suntarbetsliv.se/artiklar/systematiskt-arbetsmiljoarbete/gemensam-handbok-stod--att-tackla-aj-oj-och-attans/ "Gemensam handbok").

