---
content_type: article
title: Samspel ger bättre jobb i Kristianstad
original_id: 15673
slug: gemensamma-uppdraget-i-fokus-i-projekt-samspel

---

Ökad yrkeskompetens och personlig utveckling i all ära. Men väl så viktigt för att göra en arbetsplats framgångsrik och trivsam är att utveckla medarbetarskapet. Genom ESF-projektet SAMspelet på arbetsplatsen har Kristianstads kommun byggt upp en mer hälsosam arbetsmiljö och bättre resultat. Och man har fått medarbetarna med på utvecklingståget.

SAMspelet på arbetsplatsen är en samverkansmodell mellan arbetsgivare och medarbetarna, för att skapa bästa möjliga arbetsplats utifrån de behov och förutsättningar som finns i en verksamhet.

– Grundtanken är respekt för naturliga särintressen. Projektet ska ge god ekonomi, hög kvalitet och konkurrenskraft för organisationen, samtidigt med god lön, trygghet, arbetsglädje och stolthet för medarbetarna, säger Boel Steén, HR-strateg och den som ansvarar för SAMspelet.

Allt bygger på kommunens partsgemensamma värdegrunder: Samverkansavtal, riktlinjer för likabehandling, likabehandlingsplan, ledarpolicy, medarbetarpolicy, policy för ett hälsofrämjande arbete och det systematiska arbetsmiljöarbetet.

### Alla har ett värde

Med stöd av Europeiska socialfonden, ESF, har kommunen för cirka 480 medarbetare på 41 arbetsplatser under två år drivit SAMspelet på arbetsplatsen. Projektet avslutades den sista februari i år, men arbetet enligt modellen fortsätter med de 14 licenserade samtalsledarna.

– Våra policys var okända för medarbetarna, säger Boel Steén. Dessutom fanns forskning från Lunds universitet som visade på det meningslösa i att låta chefer gå kurs när medarbetarna inte var med, och tvärtom.

Det fanns inga graverande signaler om problem inom personalgruppen, men man såg det som förebyggande hälsoarbete att lyfta medvetenheten om var och ens yrkesroller, den egna såväl som de andras.

Ett antal samtalsledare fick utbildning för att stödja utvecklingen genom mötena. Cheferna har haft två mötesdagar för en förstärkt förståelse för ledarrollen. Totalt fem möten har man genomfört på varje arbetsplats, i form av förstärkta arbetsplatsträffar.

> Alla ska delta, alla ska tala och lyssna, alla har ett värde för arbetsplatsen

Metoden som man använder är Visuell Dialog, (se faktaruta). Den handlar om att steg för steg förstärka samverkan inom gruppen: Alla ska delta, alla ska tala och lyssna, alla har ett värde för arbetsplatsen. Tillsammans ska man utveckla jobbet.

– Det har lyft nivån på samarbete inom arbetsgruppen och gett ett mer strukturerat arbete, säger Boel Steén.

### Forskare har följt och utvecklat projektet

Under hela projekttiden har man haft två följeforskare med, Bengt Arne Larsson och Martin Persson från forskningsföretaget Evaluator. Det är ett krav från ESF, men man ser det också som en viktig faktor för att hitta rätt metod. Forskarna har utvärderat att projektet verkligen genomförts, bland annat genom att delta i arbetsplatsträffar, haft fokusgrupper och intervjuat medarbetare löpande under tiden projektet pågått.

Insatsen har varit aktiv, forskarna har gått in i processen när de har sett möjligheter att förbättra projektet. Som med samtalsledarna, där man tidigt tog upp behovet av kompetens för att de ska fungera som en resurs.

– Vi föreslog att projektets samtalsledare skulle ha grundkompetens inom HR och komma från personalgruppen, och att man skulle utbilda och licensiera dem, säger Bengt Arne Larsson.

### Demokratisk dialog

I början fanns det en del personal som var skeptiska, men i slutet var majoriteten riktigt nöjda med resultatet av projektet. Inte så märkligt, menar Bengt-Arne Larsson.

– Folk pratar förvånansvärt lite med varandra om jobbet, så första frågorna på mötet är “vad är vi till för” och “vad gör vi”, Och då märkte man flera personers nervositet i att skriva en lapp, gå fram och tala om för andra var där står. Det var ett gigantiskt steg.

Men det öppnar för vidare samtal. Tillsammans bygger man upp en demokratisk dialog där alla kommer till tals och känner sitt värde. Viktigt i de första skedena är att chefen ställer sig på sidan.

En utvärdering ska göras från forskarna, en annan från projektledningen. Resultatet visar redan nu enligt forskarna på en ökad förståelse och delaktighet. Organisationen har blivit effektivare och tydligare.

– Åtta av tio anställda tycker att projektet har varit bra eller mycket bra för den hälsofrämjande arbetsmiljön, att de fått en känsla av sammanhang och en levande dialog mellan chefer och medarbetare, säger Martin Persson.

### Avslutande konferens

I februari 2014 höll man en avslutande spridningskonferens om projektet för alla kommunanställda. Moderator var Mark Levengood. Efteråt kom flera före detta tveksamma medarbetare och sade att de nu hade förstått helheten, och var mycket positiva.

SAMspelet på arbetsplatsen är avslutat som ESF-projekt, men lever vidare i kommunen. Chefer och medarbetare har tillsammans skapat ett antal handlingsplaner som de nu ska förvalta. Fortsatt kommer även grundarbetet med Visuell dialog att utföras, för att sprida den i hela kommunala organisationen.

### Metoden Visuell Dialog

Idén med metoden är att tänka tillsammans i grupp.

Först får var och en tänka efter hur de ser på olika saker som har med arbetsplatsen att göra, till exempel: Vad har vår arbetsplats för starka sidor och hur vet vi det? Därefter skriver de ner det på en Post-it-lapp. Det handlar inte om att vara överens och tycka samma sak, utan om att ge personliga bilder som förenas.

Lapparna samlas sedan i Familjer, med likartade innehåll för att skapa struktur. De sammanfattas sedan med Rubriker. Resultatet blir en “samsynsbild” som innefattar alla uppfattningar som förts fram. Denna bild blir ett gemensamt avstamp för nästa skede där man skriver en Handlingsplan för verksamheten.

Metoden har utvecklats av företaget Alamanco, som även har utbildat och licensierat samtalsledarna.

Fördelar med Visuell Dialog
---------------------------

*   Alla får komma till tals på lika villkor – “på riktigt” och oberoende av status i gruppen.
*   Dominanta personer hålls tillbaka medan de mer återhållsamma garanteras utrymme.
*   Den bidrar till ökad delaktighet och ansvarstagande för gemensamma frågeställningar.
*   Metoden utvecklar och förstärker gruppers samarbetsförmåga och handlingskraft.
*   Det är en effektiv metod som spar tid – man når snabbt fram till frågeställningens kärna.

SAMspelets fem faser
--------------------

1\. Nuläge  
2\. Framtid  
3\. Vägen dit  
4\. Handlingsplan  
5\. Uppföljning

Samtalsledaren
--------------

Totalt 14 personer har certifierats som samtalsledare och utbildats i Visuell Dialog. Uppgiften är att vara koordinator för mötena och få med alla på tåget. Om alla talar förs frågan framåt, är devisen. Alla har grundkompetens som HR-strateger och HR-specialister, och jobbar med hela organisationen.

