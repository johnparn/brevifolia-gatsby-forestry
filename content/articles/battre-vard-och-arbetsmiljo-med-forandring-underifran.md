---
content_type: article
date: 2014-03-18T09:34:00
title: 'Bättre vård och arbetsmiljö med förändring underifrån'
original_id: 15637
slug: battre-vard-och-arbetsmiljo-med-forandring-underifran
image: "../images/sahlgrenska-940x450-hb1.jpg"
image_caption: '– När jag går hem och vet att patienterna är nöjda och jag har gjort det jag kan, så mår jag bra, säger undersköterskan Roksana Effetian, till höger - på bilden tillsammans med läkaren Maria Taranger och sjuksköterskan Päivi Kieviniemi.'
author: Ragnhild Larsson
friskfaktorer: ''
activity: ''
articles_teasers_2: []
article-teasers-list: []

---

– Förutom alla förbättringar för patienterna, bygger vi upp en yrkesstolthet som är väldigt viktig för att må bra på jobbet. Vi känner att det vi gör är meningsfullt och att vi gör en viktig insats för samhället, säger Maria Taranger, läkare på avdelning 353, Östra Sjukhuset i Göteborg.

Idag bjuder avdelning 353 på godis. Personalen firar att nio av deras 36 vårdplatser inte blev nedlagda i den senaste omorganisationen. Nu hoppas de på att få en vinteravdelning med extra platser som kan vara öppen mellan december och mars, när trycket av patienter är som störst.

Avdelningen har just haft några veckor extrema veckor med många överbeläggningar. Dessutom har man haft två väldigt tunga patienter med anhöriga i kris. Ändå lyckades personalen göra det bästa av situationen och ge patienterna, som av andra avdelningar ansågs som hopplösa, en bättre livskvalitet.

– Hade vi inte haft det här sättet att jobba på så vet jag inte hur vi hade klarat av det. Jag tror att vi förutom gentemot patienterna är personcentrerade mot varandra också, säger Maria. Vi är inte bara roller, läkare, sjuksköterskor och undersköterskor utan vi är Maria, Päivi, och Roksana.

–Vi kan sträcka oss lite över gränserna och stötta varandra när det behövs. En viktig orsak till att det fungerar så bra är också att vi har pratat ihop oss kring ett gemensamt mål.

### Mindre irritation och stress

På avdelningen vårdas många äldre multisjuka, som ofta har flera olika medicinska problem med både hjärtsvikt och krånglande lungor. Förutom det rent medicinska behöver många patienter också hjälp med att klara av sin situation hemma när de blir utskrivna.

En del har en begynnande demens eller olika kognitiva problem, som de dessutom kan ha svårt att berätta om själva.

För ett par år sedan deltog avdelningen i en kartläggning, med målet att ta fram en handledning för hur förbättringsarbeten inom sjukvård kan genomföras, med fokus på arbetsmiljön.

Under senare år har personalen på avdelningen jobbat i team runt patienten för att få fram hela problembilden. I teamet ingår förutom läkare, sjuksköterska och undersköterska också en sjukgymnast, en arbetsterapeut och en sjukhuspräst. Nu försöker personalen också få med patienten i teamet, så att hon blir aktiv i sin egen vård. Då gäller det att ta reda på vem personen bakom patienten är.

– Kan vi göra det här på ett bra sätt, så blir det roligare att jobba. Vi utnyttjar varandras kompetenser och kan korta vårdtiderna och därmed förbättra ekonomin. Förståelsen har ökat för varandras arbete, vilket ger upphov till mindre irritation och stress. Dessutom minskar vi återinläggningarna vilket gör att patienterna får det bättre, säger Maria.

### Lussetåget är historia

En stor förändring är sättet att genomföra ronder, som man började införa på avdelningen i slutet av februari 2011. Istället för att gå runt gemensamt till patienterna i ett “lussetåg”, går läkaren runt själv vid nio och träffar patienterna. Vid tio sätter sig hela personalen ner och diskuterar alla patienter.

– Det har hjälpt oss att få ihop teamet och vår arbetsdag, säger Maria. Hon börjar fortfarande sin arbetsdag med att läsa på om de nya och gamla patienterna på avdelningen. Tidigare satte hon sig sedan ner med den övriga personalen för att diskutera patienternas tillstånd, innan det var dags att gå på rond tillsammans.

– Dels är det ganska förnedrande för patienten att ha sju, åtta personer som frågar hur man mår, dels kan det visa sig att den information jag fått via journaler och i mötet med de andra inte stämmer när jag väl träffar patienten.

– Kanske beskriver patienten symtom som jag vill undersöka direkt, men det blir svårt eftersom resten av personalen behöver gå vidare. Då får jag gå tillbaka vilket skapar merarbete. Nu träffar vi patienterna innan man sätter sig ner och diskuterar vad vi ska göra. Det är en avgörande skillnad.

> Det vi själva tagit fram kan vi stå för

### Nytt sätt att ronda ger lugn och ro

Det förändrade sättet att genomföra ronderna förkortar patienternas tid på sjukhuset. När Maria går runt kan hon direkt bestämma att det behövs en röntgen och då är det redan ordnat när hela personalen sätter sig ner tillsammans. Om det blir bråttom kan hon också hoppa över en patient på morgonen och stanna en längre stund hos någon annan, för att fånga upp den första patienten på eftermiddagen.

– Jag kan prioritera när jag ska göra mitt arbete och det ger mig mycket mer lugn och ro.

I en enkät från september 2012, som 65 av de 80 anställda på avdelningen besvarat, var det bara två som var tveksamma till att fortsätta med det nya sättet att ronda. Resten var positiva.

– Jag har aldrig tidigare varit med om att alla varit så eniga om att en förändring är så bra, säger Maria.

– Tidigare hann vi inte göra något innan ronden började vid nio, säger sjuksköterskan Päivi Kieviniemi, som också är vårdförbundets representant på avdelningen. Då stressade vi hela morgonen. Nu hinner vi i princip förbereda för nästa dag istället. Och ibland kan vi ha skrivit hem patienterna innan ronden ens har börjat. Det hade inte hänt tidigare.

### Viktigt veta varför någon söker vård

I den så kallade personcentrerade vården ingår att man verkligen tar reda på orsaken till besöket vid ankomstsamtalet och utreder patientens egna resurser.

Att fråga patienten varför de söker vård när de kommer till avdelningen kan ju låta som en självklarhet, men tidigare kunde det till exempel stå “lågt blodvärde” som orsak till inskrivning.

– Men en patient kan inte veta vilket blodvärde hon har, utan söker kanske för att hon är trött och yr eller har ramlat omkull. Det är lätt för oss att fastna i mätvärden, men då tappar vi bort personen det handlar om, säger Maria.

### Teambeslut ger mindre jobb

Päivi berättar hur de öppna frågor hon idag ställer ger henne fantastiska berättelser som gör att hon verkligen förstår varför patienten är där. Tidigare kom de berättelserna ofta när patienten skrevs ut och blivit utredd för värk i magen och undrade hur det blev med ryggen, som faktiskt var orsaken till att hon sökt vård utan att personalen förstått det.

– Vi tar också reda på vad patienten kunde innan hon blev inlagd så att vi inte tar över sysslor som hon kan göra själva. Annars kan vi till exempel vara två som med stor möda försökt få upp någon i sängen och när vi går förbi nästa gång så har personen gått upp själv, säger Päivi.

### Jobbar mot gemensamt mål

Förändringsarbetet har resulterat i en ny mall i journalen som kallas för teambeslut, där läkaren dokumenterar patientens besöksorsak, en vårdplan över vad man ska göra under vårdtillfället och ett planerat hemgångsdatum. Mallen ska vara gjord senast efter tre dagar och gör det lättare för alla att jobba mot samma mål.

För att man inte ska missa något i den sociala planeringen har personalen tagit fram en så kallad VIP-lista, där man stämmer av dagliga aktiviteter och går igenom sådant som hemsituationen, läkemedelslistan, hur patienten äter och om hon kanske behöver kontakt med en dietist.

Innan patienten går hem får hon med sig en läkemedelsberättelse, med skriftlig information om vilka läkemedel hon ska ta och varför.

– Du har kanske hört att vi har varit sämst i Europa på att ge patienterna skriftlig information om vad som händer, så därför vill vi jobba med det, förklarar Maria.

### Mycket bättre arbetsmiljö

Förändringsarbetet har påverkat arbetsmiljön i positiv riktning.

– Vi tänker mer på varför vi är här och även om vi inte kan lösa all världens problem så kan vi underlätta för våra patienter. Vi har också lärt oss att se patientens eget ansvar säger Päivi. För att lyckas med ett stort förändringsarbete, menar Päivi att det är viktigt att alla personalgrupper är med och då är det bra att kunna visa på konkreta resultat, som att vårdtiderna förkortas för att man arbetar på ett nytt sätt.

Maria håller med.

– Det är lätt att bli frustrerad över allt elände, men om jag gör det jag kan göra så får jag vara nöjd. För mig som läkare har arbetsmiljön blivit fantastiskt mycket bättre. Tidigare var det hemskt att börja jobba en måndagsmorgon med ett helt nytt gäng patienter och försöka få klart för sig vad de hade för problem och hur jag skulle lösa problemen.

– Det brukade i regel ta fram till onsdag eftermiddag innan jag hade koll och en plan för alla. Nu kan jag ha en plan klar redan på måndag eftermiddag. Övertiden har minskat och mina axlar har sjunkit ner från öronen och jag klarar av de här överbeläggningarna mycket bättre.

### Förändringsarbete underifrån ger resultat

En annan nyckel till framgång är förändringen har fått växa fram långsamt underifrån, tror Maria. Hon berättar att de fick ett erbjudande från hennes chefer om att vara med i ett projekt om personcentrerad vård samtidigt som de själva tagit fram VIP-listor och förändrat sättet att genomföra ronder.

– Först var kravet för att vara med i projektet att slopa våra egna checklistor till förmån för blanketter som andra hade arbetat fram. Jag och de två vårdenhetscheferna protesterade och sa att vi ville fortsätta arbeta på vårt sätt, för att nå vårt gemensamma mål, som inte skiljde sig från deras.

– Det var viktigt för oss att få bygga upp våra egna metoder. Vi kämpade ganska hårt för att få fortsätta göra det på vårt sätt istället för att någon annan skulle trycka ett färdigt koncept på oss.

– När vi tog in organisationskonsulter i vårt förändringsprojekt så bekräftade de väldigt tydligt det vi sagt hela tiden, att om man får jobba fram en förändring själv så är det avgörande för om projektet ska fortsätta leva. Det vi själva har tagit fram kan vi stå för och vi förstår varför vi gör det.

### Stolt över att ge livskvalitet

Undersköterskan Roksana Effatian kom tillbaka till avdelningen i december efter att ha varit föräldraledig i två och ett halvt år. Hon tycker att jobbet har blivit smidigare och mer effektivt. Teamarbetet har blivit starkare och arbetet är över huvud taget mer välorganiserat. Kort sagt har det mesta blivit bättre, tycker hon.

– När jag går hem och vet att patienterna är nöjda och jag har gjort det jag kan, så mår jag bra. Att bry sig och verkligen se patienterna är det viktigaste. Man kan ge mycket även om man bara har två minuter över, så att patienten känner att jag finns där för henne.

– Vi kan inte alltid göra våra patienter friska, men vi kan alltid ge dem bättre livskvalitet på något sätt. Det driver mig, säger Maria. Hon känner en stolthet i att göra vad hon kan för att hushålla med resurserna, att ta ansvar för samhällsekonomin. För ett normalt vårdtillfälle inom internmedicin, som enligt Sveriges Kommuner och Landsting kostar 45 000 kr, kan du få 54 besök hos en distriktsläkare eller 102 hembesök av en distriktssköterska.

– Därför är det viktigt att vårdtillfället blir helt igenom meningsfullt och att patienten inte bara blir liggande i en säng utan att något händer.

