---
content_type: article
date: 2014-04-04T01:00:08
title: 'De får i förväg en bild av nya arbetslokalerna'
original_id: 15661
slug: de-far-i-forvag-en-bild-av-nya-arbetslokalerna
image: "../images/visualbarn2_hb1.jpg"
image_caption: 'Platta ritningar blev visuella skapelser i 3D och VR-labbmiljö, vilket gjorde det lättare för Heléne Ljungdahl och Christina Andersson att föreställa sig de nya lokalerna på barn- och ungdomskliniken i Kristianstad.'
author: Torbjörn Uhlin
friskfaktorer: ''
activity: ''
articles_teasers_2: []
article-teasers-list: []

---

De anställda byggde upp en bra arbetsmiljö i nya, ombyggda lokaler –  i förväg. Forskare hjälpte dem med tredimensionella datorbilder och fullskalemodeller.

Lokalerna för barn- och ungdomskliniken i Kristianstad har orsakat missnöje ända sedan man flyttade in verksamheten 2000. De anställda har tyckt att det känns trångt och inte fungerar rationellt. De håller till i två lokaler med tre våningsplan emellan: på bottenvåningen barnakuten – och på fjärde våningen barn- och ungdomsvården.

För några år sedan började man planera för flytt och siktade på en ledig lokal på bottenvåningen. Ledningen presenterade en arkitektritning. Men bland de anställda var många oroliga för hur det i praktiken skulle fungera med verksamheten.

– Det är ju inte lätt att utifrån en ritning veta hur verkligheten blir, säger Christina Andersson, chef för barnavdelningen. Vi missade också många aspekter, det märkte vi senare.

### Delaktiga i planeringen

Efter ett år kom forskarna från Institutionen för designvetenskaper i Lund in i bilden, med sin forskning om visuella modeller för lokaler och om flödet av patienter.

– Vi nappade direkt på att vara med i deras projekt – och det skulle visa sig vara det bästa vi gjort, säger Christina Andersson.

– Det gav aha-upplevelser och vi fick en aktiv roll i planeringen av nya lokalerna, fyller chefen för barnakuten Heléne Ljungdahl i.

I ett antal scenarier växte nu kunskapen fram om behov och funktion. En viktig händelse var ett studentarbete som byggde upp ett scenario av patientflöden, genom att studera ett års patientbesök på kliniken. Flödet synliggjorde de med hjälp av modeller som visade hur personer trängdes i lokalerna under olika delar av dygnet. Proppar i mottagning och i väntrum blev tydliga.

Ännu ett viktigt steg var att de anställda tog initiativ till intervjuer med patienterna och anhöriga, om deras synpunkter på kliniken.

– Det gav oss mycket kunskap om vad som skapar missnöjen hos dem, bland annat att de långa väntetiderna var störande, säger Kristina Andersson.

### Nya insikter

Med hjälp av modeller för att visualisera, synliggöra, olika alternativ, började de arbetet med att få fram de bästa möjliga lokalerna. Den ursprungliga arkitektritningen valde de helt bort.

De två arbetsgrupperna, med undersköterskor, sjuksköterskor och läkare, fick syna idéer i olika modeller. Alla åkte till Lunds tekniska högskola och Designcentrum för att testa miljön, så nära verkligheten man kan komma i förväg. I ett fullskalelaboratorium med ställbara väggar i rum prövade de på arbete vid sjukhussängar, transport med rullstol och synergonomiska vinklar, bland mycket annat.

> Mer genomtänkta flöden sparar på oss och ger oss en positiv arbetsmiljö

– Detta resulterade bland annat i att det blev en bättre plats för receptionen, med överblick och synbarhet för patienterna, säger Heléne Ljungdahl. Likaså såg vi hur stort väntrummet bör vara.

Deltagarna i grupperna vandrade även runt i datorn, i en tredimensionell modell av kliniken, för att få en känsla av lokalen, fysiskt och psykiskt.

– Det var riktigt stimulerande att möta forskarna och datateknikerna som kom med många frågor och lyssnade lyhört på oss, säger Christina Andersson. Med den här arbetsmodellen vinner man mycket tid och kostnader i arbetet med en ny lokal.

### Patienters tankar

En idé är att med stöd av byggansvarig på Region Skåne använda visualiseringstekniken för att engagera fler av de anställda i utvecklingsarbetet, påpekar Christina Andersson.  
De tänker också oftare ta in patienternas tankar. Den byggplan som växte fram har många förnyelser jämfört med tidigare varianter.

– Vi trodde ju att vi kunde allt om vården och behoven, men här ser vi att det finns mycket kvar att upptäcka och lära sig, säger Heléne Ljungdahl. Som när vi pratade om toalett på rummet för de som skulle vara isolerade vid infektioner. Men, tänkte vi då, varför ska inte alla ha egna toaletter?

Vi går nu utanför sjukhuset, via akutens ingång som barnakuten delar med vuxenakuten. Heléne Ljungdahl pekar på ett stycke mark alldeles invid sjukhuset. Där är det tänkt att man ska bygga den nya barnkliniken, intill nuvarande barnakutens lokaler. Det blir ett nybygge som man utformar utifrån personalens idéer och tankar.

– Detta är besparande. Tänk, vi tog fram tio ombyggnadsplaner för de nuvarande lokalerna. Det tog energi samtidigt som vårt missnöje inte försvann, säger Helena Ljungdahl. Nu vet vi även att lokaler och bemanning hänger ihop. Mer genomtänkta flöden sparar på oss och ger oss en positiv arbetsmiljö.

### Barn- och ungdomskliniken i Kristianstad

Barn- och ungdomskliniken har ett stort flöde av patienter med korta vårdtider: Totalt runt 14 000 besökare per år, varav en tredjedel återvänder hem samma dag, en tredjedel läggs in på barnmedicin och en tredjedel på andra kliniker. På barn- och ungdomsmedicin jobbar 165 anställda, fördelade på barnakuten och barnkliniken.

