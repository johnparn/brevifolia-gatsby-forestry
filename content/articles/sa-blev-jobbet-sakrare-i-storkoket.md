---
content_type: article
date: 2015-04-08T09:56:00
title: 'Så blev jobbet säkrare i storköket'
original_id: 15835
slug: sa-blev-jobbet-sakrare-i-storkoket
image: "../images/kia_falkenberg_940x450hb21.jpg"
image_caption: '– Det kan aldrig bli helt säkert, men vi är rädda om varandra och påminner varandra om vad som kan vara farligt, säger kokerskan Lena Larsson om arbetet i storkök. '
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

– Vi pratar mycket mer om arbetsmiljö nu, säger enhetschefen Camilla Möllborn. Rapporteringssystemet KIA blev ett lyft för det förebyggande arbetet i storköken i Falkenbergs kommun.

KIA, kommunernas incidentrapporteringssystem, är ett enkelt datasystem där medarbetare och chefer kan registrera incidenter och olyckor. Med hjälp av KIA får chefer, skyddsombud och medarbetare en överblick över risker och faktiska olyckor i arbetsmiljön.

Så här kan det gå till i Falkenberg. Historien nedan är hämtad ur verkligheten.

I ett av storköken höll en anställd på att plocka disk ur diskmaskinen. Plötsligt exploderade ett glas i handen på henne, och hon fick glassplitter i ansiktet.

Den anställda rapporterade olyckan i KIA. Hennes chef fick automatiskt del av anmälan via ett mejl. Chefen ringde upp för att fråga vad som hänt. HR-assistenten på kost och städ får också del av alla anmälningar. Hon tog med uppgiften från KIA till nästa samverkansmöte med kost- och städverksamheten.

Där diskuterade chefer och skyddsombud vad man kan göra för att undvika liknande olyckor i framtiden. De tog ett beslut om att informera medarbetarna i de 44 storköken om att i fortsättningen kasta alla glas som har minsta spricka eller flisa. Säkerheten går först, och med ett centralt beslut i ryggen behöver ingen tveka.

### Går igenom anmälningar på samverkansmöten

Falkenbergs kommun var en av de första kommunerna som började med KIA, år 2013. Alla chefer har fått gå en utbildning, och systemet är tillgängligt för alla medarbetare via en länk på intranätet.

Redan innan dess, sommaren 2012, omorganiserade kommunen en del av sin verksamhet. De 44 kommunala storköken och städ fick en chef, från att tidigare ha tillhört den verksamhet de servade med sina tjänster. Fyra enhetschefer delar på ansvaret.

Omorganisationen och KIA blev ett lyft för det förebyggande arbetsmiljöarbetet. Numera har kost och städ egna samverkansmöten en gång i månaden. Där går man noggrant igenom de anmälningar som medarbetare och chefer har gjort i KIA.

![Camilla Möllborn](https://www.suntarbetsliv.se/wp-content/uploads/2015/04/camilla_mollborn_160x200ab-1.jpg "Camilla Möllborn")– Vi pratar mycket mer om arbetsmiljön nu, säger enhetschefen Camilla Möllborn. Vi hade inte alls så mycket dialog kring den tidigare. Då gjorde vi en skyddsrond en gång per år. Med KIA blir det färre risker som tas upp på skyddsronden, och fler som hanteras löpande med hjälp av KIA och samverkansmötena.

Tidigare fick Camilla Möllborn då och då en bunt med papper med anmälningar om incidenter och olyckor.

– Det kunde komma så sent att den anställda redan hade slutat, eller så var det ett tillbud som redan hade hänt flera gånger, för att ingen hade följt upp det första gången.

### I restaurang Kokboken delar man på jobbet

I Kokbokens tillagningskök arbetar åtta anställda med att laga mat till ett äldreboende och en förskola i huset, och en skola i en byggnad bredvid. Omkring 300 personer ska ha frukost, lunch, mellanmål och middag varje dag.

Kokerskan Lena Larsson visar runt i köket, som är modernt och fräscht. En vägg täcks av ugnar, och på golvytan samsas stora kokgrytor med stekbord och arbetsbänkar.

Stora koket, dieten, renseriet, disken och matsalen – så heter de arbetsstationer som de åtta arbetskamraterna cirkulerar mellan, oavsett utbildning.

– Det är bra att vi delar på arbetsuppgifterna. Det blir mindre sårbart om någon är sjuk. Dessutom får vi en förståelse för allas arbetsinsats, och alla kan se var man kan behöva hjälpa till, säger Lena Larsson.

Jobbet i storkök innehåller en hel del risker, och det gäller att hålla efter och förebygga så mycket det går. De vanligaste skadorna är kläm-, bränn- och skärskador.

> Det är de som jobbar i verksamheterna som är experterna

– Det kan aldrig bli helt säkert, men vi är rädda om varandra och påminner varandra om riskerna. Vi jobbar med ugnar och kantiner, öppnar och stänger dörrar, använder mycket maskiner, lyfter och bär.

Då och då händer ändå något. I vintras fick Lena Larsson två rejäla brännmärken på armen. Ingela Karlsson, skyddsombud i Bokens kök, påminde henne då om att skriva in händelsen i KIA så fort det var möjligt.

– Det gäller att få det gjort på en gång, så att man inte glömmer detaljerna om vad som hände. Man kan tycka att det inte gör något, och att man inte kan ändra något när skadan redan är skedd. Men det kan ju bli en större skada än man först tror, säger Ingela Karlsson.

### Anmäla bidrar till en bättre arbetsmiljö

Att anmäla ska man se som ett sätt att minska riskerna och bidra till en bättre arbetsmiljö, betonar enhetschefen Camilla Möllborn.

– Ingen ska känna skuld för att de gjort sig illa eller för att något har gått sönder, säger hon.

I KIA finns också en fråga om orsaken till olyckan. Den är bra att reflektera över, tycker Camilla Möllborn.

– Det är de som jobbar i verksamheterna som är experterna. Därför är det så viktigt att få del av deras synpunkter, säger hon.

Se en informationsfilm om IA-systemet:
--------------------------------------

