---
content_type: article
title: De bytte jobb
original_id: 15799
slug: de-bytte-jobb

---

Undersköterskorna Linda Hasi Neziri och Lejla Abusafiyyah bytte jobb med varandra. Nu upplever båda att stressen har minskat och att det är roligare att gå till jobbet. Jobbytet blev möjligt tack vare Medarbetarcentrums jobbväxlingstjänst.

Tidigare pendlade Lejla Abusafiyyah från Hässleholmen, Borås, till äldreboendet i Sandared 1,4 mil bort. Samtidigt åkte Linda Hasi Neziri åt andra hållet, från villan i Sandared till Hässleholmen.

– Med bussbyten och väntetid tog det 1-1,5 timme varje väg, på helgerna ibland två timmar, säger Linda Hasi Neziri.

Förutom stressen i att familjetiden och fritiden blev knapp fanns barnen hela tiden i tankarna.

– Det fanns alltid en oro. “Tänk om dagis ringer och de är sjuka, då tar det jättelång tid innan jag kan hämta dem”.

Lejla Abusafiyyah har körkort och bil, så för henne tog resan inte lika lång tid. Men det innebar ändå en press att alltid räkna in transporten och vara orolig för att inte hinna fram i tid. Extra påfrestande var det på den tiden då det fortfarande var delade turer vissa dagar, då blev de fyra sträckor med bil varje dag.

Nu kan båda promenera till jobbet. För Lejla tar det tio minuter, för Linda fem. Båda upplever att hela livet har lyft.

– Det känns så lätt, så bekvämt. Jag känner ingen stress i att jag ska till jobbet längre, det är liksom bara någonstans i närheten, säger Lejla Abusafiyyah.

– Nu slipper jag tänka på familjen när jag jobbar. Det gör att jag är mer lugn i mig själv, och ser fram emot att gå till jobbet, säger Linda Hasi Neziri.

### Kontakt genom Medarbetarcentrum

![Lejla Abusafiyyyah](https://www.suntarbetsliv.se/wp-content/uploads/2014/10/lejla_abusafiyyah_ab200x300-1.jpg)Lejla Abusafiyyah har pendlat till Sandared ända sedan hon flyttade till Borås 2003. De första åren sökte hon varje ledig tjänst i Borås, utan framgång. För några år sedan hörde hon talas om Medarbetarcentrums jobbväxlingsdatabas. Lejla anmälde sig direkt. Men åren gick och ingenting hände. Förrän i mars i år.

Då gick nämligen föräldralediga Linda Hasi Neziri och funderade på den förestående jobbstarten i september. Efter att ha hoppat runt som timvikarie inom omsorgen i Borås, framförallt på ett korttidsboende på Hässleholmen, hade hon nyligen blivit inlasad och fått fast placering på ett äldreboende i samma stadsdel.

Samtidigt fick hon en ny chef. Linda bestämde sig för att ta en kontakt och berätta om sin dröm: Att jobba nära hemmet. Chefen Henrik Svensson tipsade henne om att ringa Medarbetarcentrum. Där fick Linda napp direkt.

### Chef ser bara fördelar

När bollen väl kommit i rullning gick det undan. Efter att ha kollat att både Lejla och Linda var intresserade av bytet kontaktade coachen Claes-Göran Bertilsson bådas chefer. När de godkänt en första provanställning på sex månader återstod bara att lösa formaliteterna.

– Jag fick lägga in om tjänstledigt för Lejla i sex månader och lämna in underlag för anställning för Linda till HR-supporten. Och så meddelade jag Kommunal, som inte tyckte att det var några problem. Annars var det inga krångligheter, säger Syzanna Haziraj, enhetschef på boendet i Sandared.

För Syzanna Haziraj var det första gången hon var med om en jobbväxling. Till en början var hon orolig att det skulle innebära mycket extraarbete. Men nu när bytet är genomfört ser hon bara fördelar, för såväl medarbetarna som verksamheten.

– Jag tror att det är bra att få byta jobb. Som ny kan man ofta komma med nya idéer också. Det är lätt att man blir hemmablind om man jobbar i samma grupp länge.

### Ger stöd att komma vidare

Syftet med Medarbetarcentrum är att erbjuda medarbetare i Borås, Mark, Svenljunga och Tranemo en nystart. Alla anställda har möjlighet att komma på reflekterande samtal med någon av Medarbetarcentrums coacher för att prata om sin arbetssituation och personliga utveckling. Detta utan att chefen behöver få veta.

Under samtalen kommer det ofta fram önskemål om att gå vidare, antingen genom förändrade arbetsuppgifter i sin nuvarande tjänst eller genom att byta jobb. Ett vanligt skäl är att man upplever att jobbet har blivit slentrian och att man har mer att ge. Det kan också handla om att man inte trivs i sin arbetsgrupp eller med chefen, eller att man vill jobba närmare hemmet.

– Det handlar inte nödvändigtvis om att man vantrivs. För många är det mer i förebyggande syfte, för att komma vidare innan man blir allt för less, säger Claes-Göran Bertilsson.

### Uppföljningar visar att de flesta är nöjda

De som vill byta jobb erbjuds att lägga in sina profiler dels i jobbväxlingsdatabasen, dels i en databas där de löpande matchas mot lediga tjänster. Enligt överenskommelsen med de deltagande kommunerna har Medarbetarcentrum två dagar på sig att föreslå matchningar. Kommunerna väljer sedan om de vill anställa någon av matchningarna eller gå vidare och utlysa tjänsten på vanligt sätt.

Hittills i år har ett 80-tal medarbetare fått nytt jobb genom Medarbetarcentrums tjänster.

– Vi gör uppföljningar av alla, och i de allra flesta fall är det väldigt positivt. Vi hör ofta att “nu mår jag bättre, nu presterar jag hundra procent”.

Erfarenheterna ligger i linje med slutsatserna i forskningsprojektet Hälsa och framtid i offentlig förvaltning, Hoff. Där har ett forskarlag jämfört kommuner och landsting med hög respektive låg sjukfrånvaro för att se vad som skiljer dem. Att underlätta för personal att byta arbetsuppgifter var då en av sex faktorer som hängde samman med låg sjukfrånvaro.

### Smidigt byte

Lejla Abusafiyyah och Linda Hasi Neziri bytte jobb i samband med att Linda Hasi Neziri kom tillbaka från föräldraledigheten 1 september. Ingen av dem gick bredvid på sin nya arbetsplats, men de tycker det har gått smidigt ändå. Båda boendena har somatisk inriktning, så innehållet i arbetet är likt. Det som skiljer är vissa rutiner, och så förstås individerna de möter.

– Det viktigaste är att få kontakt med de gamla. I övrigt lär jag mig något varje dag. Det går inte att lära sig allt på en gång, säger Lejla Abusafiyyah.

Trots att det bara gått en månad tycker Linda Hasi Neziri att det känns som att hon jobbat på Sanderökroken i en evighet. Hon fick ett varmt välkomnande och känner att hon får utlopp för sin erfarenhet och sina idéer. Bland annat genom uppdraget att vara aktivitetsansvarig.

– Det är något jag alltid velat göra och det är ett perfekt ansvarsområde för mig.

