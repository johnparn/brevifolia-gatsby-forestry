---
content_type: article
date: 2012-08-31T01:40:00
title: 'Rektorer och skolchefer får egna skyddsombud'
original_id: 15704
slug: rektorer-och-forskolechefer-far-skyddsombud
image: "../images/riskbedomning_skolledare_2_940x450-hb1.jpg"
image_caption: 'Rektorer och förskolechefer jobbar ofta mer än 45 timmar i veckan och har hög arbetsbelastning. Lärarförbundet i Göteborg har nu infört särskilda riskbedömningar för skolledarna.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Att göra riskbedömningar är inte självklart i skolans värld. Särskilt inte på chefsnivå. I Göteborgs kommun har rektorer och förskolechefer nu fått egna skyddsombud.

Riskbedömningar är en del av det systematiska arbetsmiljöarbetet, och det är arbetsgivaren som har ansvaret för att undersöka om det finns risk för ohälsa eller arbetsolycksfall på jobbet. Riskbedömningar ska göras både kontinuerligt och inför planerade förändringar på arbetsplatsen. Till exempel om man ska införa en ny arbetsmetod, ett nytt tekniskt hjälpmedel eller en neddragning av antalet anställda.

En särskilt utsatt yrkesgrupp i skolan är skolledarna, det vill säga rektorerna och förskolecheferna. Flera undersökningar visar att många av dem jobbar mer 45 timmar i veckan, har dåligt administrativt stöd och litet utrymme att påverka sin arbetsvardag.

– Riskbedömningar i skolan? Ja, i slöjdsalarna kanske, och i bland när det gäller ljudnivå och ventilation. Men inte för den psykosociala arbetsmiljön, säger Erik Hallsenius, ombudsman på Lärarförbundet.

Arbetsgivaren kan göra sådana bedömningar till exempel under skyddsronder eller arbetsplatsmöten. Men hur ska det gå till? Det kan vara svårt, särskilt inom yrken och verksamheter där man är ovan att tänka i de här banorna.

### Arbetsmiljöverkets inspektion blev ett stöd

För tre år sedan inspekterade Arbetsmiljöverket skolledarnas situation i 52 kommuner, bland annat Göteborg. Den tillsynsinsatsen visade att Göteborg och många av de andra kommunerna saknade rutiner för att undersöka och bedöma rektorernas psykosociala arbetsmiljö och deras behov av stödfunktioner som administration och vaktmästeri.

– Inspektionerna från Arbetsmiljöverket bekräftade den bild vi redan hade. Skolledarnas uppdrag har förändrats ganska radikalt under åren. De blev ett stöd för oss att jobba mer med just skolledarnas arbetssituation, säger Stig Santa, avdelningschef för utbildningsfrågor i Göteborgs kommun.

Arbetsmiljöverket ställde krav på att kommunerna skulle börja göra särskilda riskbedömningar för skolledarna. Det var något som Lärarförbundet i Göteborg tog fasta på. De kräver numera riskbedömningar särskilt för förbundets skolledare. Rektorerna och förskolecheferna har ju ett arbetsledaransvar för personalen på den skola de är ledare för. Men de är också själva arbetstagare i kommunen, och deras egen arbetsmiljö tappas ofta bort i diskussionen om lärarnas arbetsmiljö.

### Lärarförbundet krävde riskbedömning vid omorganisation

Torgny Tjärnskog är huvudskyddsombud för skolledarna i Göteborg. Han ger ett exempel på en förändring då det var viktigt att göra en riskbedömning. Förra året beslutade kommunens politiker att antalet stadsdelar skulle minska från 21 till 10. Då var det viktigt för Lärarförbundet att det fanns beskrivet hur omorganisationen påverkade både rektorernas, förskolechefernas och lärarnas arbetsmiljö.

– Det gäller att undersöka riskerna innan förändringarna genomförs. Arbetsgivaren fick också göra en handlingsplan för hur de skulle komma tillrätta med riskerna innan besluten om förändringar fattas, säger Torgny Tjärnskog.

> Det gäller att undersöka riskerna innan förändringarna genomförs

Det är reglerat i Arbetsmiljölagen att riskbedömningar ska göras både kontinuerligt och inför förändringar i verksamheten. Torgny Tjärnskog ser inga otydligheter med det.

– Man får vara fyrkantig och luta sig mot de lagar och avtal som finns. Man måste börja i de här formella dokumenten, säger han.

Men det behövs också en organisation där arbetsgivare och fackliga företrädare kan föra en diskussion om arbetsmiljön för skolledarna och andra olika yrkesgrupper. Det finns i Göteborg sedan flera år tillbaka, i form av de så kallade samverkansgrupperna i kommunen, i stadsdelarna och för en del förvaltningar.

### Särskilda skyddsombud för skolledarna

– Skolledarna lever i en extrem vardag och ett skyddsombud som bevakar just deras intressen gör deras arbetssituation synligare, säger Torgny Tjärnskog.

Lärarförbundet I Göteborg satsar nu på att tillsätta fler skyddsombud för skolledarna. Planen är att ha ett skyddsombud för skolledarna i varje stadsdel. Torgny Tjärnskog hoppas att det är klart till jul i år. Redan nu finns tre skyddsombud som jobbar centralt i Göteborg med just skolledarna.

Med de särskilda skyddsombuden för skolledarna på plats tycker Torgny Tjärnskog att det nu finns utrymme för att diskutera skolledarnas arbetssituation mer organiserat.

– Vi har kommit så långt i Göteborg att arbetsgivaren tar kontakt med oss i ett tidigt skede vid förändringar. Men vi lyckas inte alltid med vårt förhållningssätt, och det händer att det slutar i oenighet, säger Torgny Tjärnskog.

Han vill ändå betona att arbetsgivaren, det vill säga Göteborgs kommun, i grunden har samma intresse som Lärarförbundet av att skolledarna har en anständig arbetssituation.

– De vill förstås inte heller att skolledarna ska ha en orimlig arbetssituation, utan att de ska ha bra förutsättningar för sitt uppdrag.

