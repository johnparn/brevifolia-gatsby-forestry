---
content_type: article
date: 2018-02-06T10:43:18
title: 'Så kan dela-kultur förbättra arbetsmiljön'
original_id: 29989
slug: sa-kan-dela-kultur-forbattra-arbetsmiljon
image: "../images/2000x1000-dela-digitalt-foto-pixabay.jpg"
image_caption: 'Förbättra arbetsmiljön med mer dela-kultur. Dela Digitalt är en tjänst för offentliga sektorn där du kan dela med dig och ta hjälp av andra.'
author: Jeanette Neij
friskfaktorer: ''
activity: ''
articles_teasers_2: []
article-teasers-list: []

---

Sitt inte ensam och klura på problem och lösningar. Kanske har andra kommuner och landsting redan gjort något liknande? Ta hjälp via Dela Digitalt – en unik plattform för offentliga sektorn. Och dela själv med dig.

Checklistor, metoder, verktyg och handlingsplaner. Utveckling och förbättringar. Det görs mängder av insatser för verksamheten och arbetsmiljön i kommuner, landsting och regioner från norr till söder.

Via plattformen Dela Digitalt kan du som arbetar i sektorn se hur andra gör och själv lägga upp resultat eller pågående arbeten om stort som smått.

Sajten smyglanserades i oktober 2016 som ett testprojekt för att se om sektorn var mogen för en dela-kultur. Det var den. I dag har Dela Digitalt 6 000 registrerade användare. Tjänsten är unik och bland annat Danmark har visat intresse.

### Dela Digitalt för bättre arbetsmiljö

– Ett verktyg som det här bidrar till en bättre arbetsmiljö i sig. Man kanske sitter där på sitt hörn i kommunen med en specifik fråga man är ensam om – då finns en plattform där jag kan ställa frågor. Det skapar en känsla av ett större community och sammanhang, säger projektledare Anna Pegelow på Sveriges Kommuner och Landsting, som driver Dela Digitalt.

Förutom att dela med sig är tanken med sajten även att effektivisera offentlig sektor och utnyttja skattepengarna bättre med hjälp av dela-kultur.

[![Porträtt Anna Pegelow, dela-kultur ](https://www.suntarbetsliv.se/wp-content/uploads/2018/02/200x220-anna-pegelow-foto-skl.jpg)](https://www.suntarbetsliv.se/wp-content/uploads/2018/02/200x220-anna-pegelow-foto-skl.jpg)– Nyttan är otroligt stor. På korten kan man lägga in länkar och dokument som andra kan ta del av. Det finns 500 kort nu och drygt hälften har bilagor. Under 2017 laddades mer än 50 000 filer ned. Det är väldigt stor återanvändning, säger Anna Pegelow, som också ser att fler nu lägger upp pågående arbete och inte bara färdiga resultat.

– Användarna märker att det är tryggt att vara på sajten. Tonen är positiv och peppande.

En användarenkät har också visat glad och positiv respons. Förbättringar på väg handlar om inloggning och mobilanpassning.

### Delade checklistor för digital arbetsmiljö

Göteborgs stad är exempel på en kommun som delat med sig, av checklistor för chefer vid upphandling av digital arbetsmiljö.

Ett annat exempel är Danderyds kommun. Digitaliseringsstrateg Annelie Friman beskrev i februari 2017 på Dela Digitalt hur kommunen skapar en bättre digital arbetsplats för medarbetarna. Det genererade över 50 inlägg, många kontakter runtom i landet och fördjupat samarbete kring frågan i en grupp på 200 personer på samarbetsverktyget Yammer, ett socialt nätverk för företag.

> På sikt är det ett sätt att sänka kostnader

[![Porträtt leende Annelie Friman med glasögon och långt hår, dela-kultur](https://www.suntarbetsliv.se/wp-content/uploads/2018/02/200x220-annelie-friman-foto-brandwold-se.jpg)](https://www.suntarbetsliv.se/wp-content/uploads/2018/02/200x220-annelie-friman-foto-brandwold-se.jpg)

Foto: Brandwold.se

– Jag har fått massor av nya kontaktytor från norr till söder. Man vet att det finns andra att bolla sina frågor med. Jag har haft Skypekonferens med 25 andra om hur vi tänkt vid starten av en digital arbetsplats. Dem hade inte jag hittat annars. På sikt är det ett sätt att sänka kostnader, säger Annelie Friman.

### Dela-kultur med fokus på arbete

Hon liknar tjänsten vid det offentligas LinkedIn. LinkedIn är ett yrkesnätverk, men där är fokus på dig som person och ditt ”varumärke”.

– I Dela Digitalt är fokuset mer på ditt arbete – det gör att du inte behöver ”vara någon”. Det är lika okej för Pelle på fritids att dela med sig, säger Annelie Friman.

> Stressen kan minska med mer dela-kultur

I nuläget handlar många inlägg om digitala förbättringar, men det går att dela med sig och be om input på alla områden.

– Tänk om vi kan få chefer och ledare att aktivt jobba för att alla medarbetare ska dela med sig, inte bara internt. Att dela blir kutym, menar Annelie Friman.

Hon ser också att stressen kan minska med mer dela-kultur om vi slipper börja från grunden varje gång, blir varnade för nitar som gåtts på och får tips om hur man borde tänkt eller vilka bra kontakter som finns.

– Varje enskild medarbetare ges ju här också möjlighet att bidra till bättre arbetsklimat, säger hon.

