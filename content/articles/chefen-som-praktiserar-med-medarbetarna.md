---
content_type: article
title: Chefen som praktiserar med medarbetarna
original_id: 39308
slug: chefen-som-praktiserar-med-medarbetarna

---

Anna Cederqvist är en kommundirektör som vill ha närkontakt med medarbetarna. Därför praktiserar hon ungefär två dagar i månaden i någon av kommunens verksamheter.

Putsa fönster, bädda sängar och svara i kommunens växel. Det är några av de arbetsuppgifter som Varas kommundirektör Anna Cederqvist har haft det senaste året.

– Att praktisera hjälper mig att hålla fokus på dem vi är till för och det ger mig perspektiv som jag annars inte skulle ha fått.  Om vi missar viktiga beslut eller glömmer bort omvärldsperspektivet kan det leda till att brukarna inte får den service de har rätt till. Praktiken hjälper mig att säkerställa att vi jobbar med rätt frågor, säger Anna Cederqvist.

### Visar sin uppskattning

[![Porträttbild på Anna Cederqvist](https://www.suntarbetsliv.se/wp-content/uploads/2019/05/200x210-anna-cederqvist-vara.jpg)](https://www.suntarbetsliv.se/wp-content/uploads/2019/05/200x210-anna-cederqvist-vara.jpg)Praktiken är också ett sätt för henne att möta enskilda medarbetare.

– Det handlar om att stärka deras engagemang och visa uppskattning, för det är de som gör skillnad för brukarna.

Varas kommun har en slogan: ”Vi gör varandra bra”. Den är viktig för Anna Cederqvist.

– När jag praktiserar ser jag att medarbetarna har ett jättefint bemötande och gör det lilla extra, och det vill jag lyfta fram.

Anna Cederqvist har varit kommundirektör i tre år. Då kom hon från jobbet som ekonomichef i grannkommunen Lidköping. En liten oro fanns i bakgrunden, kanske kunde medarbetarna tro att hon med sin bakgrund bara tänkte på siffror och pengar? Det ville hon förebygga, och på så vis är praktiken även en slags kommunikationsinsats.

– Jag ville signalera mitt ledarskap och visa att jag är intresserad av dem som befinner sig längst ut i organisationen, och att det är för dem jag finns på det här jobbet.

Det var därför hon även började använda ett Instagramkonto där hon bland annat lägger ut bilder från praktikdagarna.

– Jag går i medarbetarnas skor och försöker utföra deras arbetsuppgifter för att få insikt i deras vardag. Att hälsa på och fika en stund räcker inte.

[![Kommundirektören Anna cederqvist sitter i en soffa tillsammans med brukare och personal påkorttidsboendet Kompassen i Vara.](https://www.suntarbetsliv.se/wp-content/uploads/2019/05/750x375-vara-kompassen-foto-anton-frank.jpg)](https://www.suntarbetsliv.se/wp-content/uploads/2019/05/750x375-vara-kompassen-foto-anton-frank.jpg)

_På praktik hos korttidsboendet Kompassen._

### Berättar om det på Instagram

Därför tar hon på sig arbetskläder och gör mellanmål till förskolebarnen, rensar ogräs i parken, bäddar sängar och städar toaletter.

– Det handlar egentligen om att lyfta fram de fina insatser som görs dagligen och stundligen. Jag vill att medarbetarna ska känna sig stolta över det arbete de utför – det är grunden för en bra arbetsmiljö. Att bli sedd och uppmuntrad är avgörande. Jag tror att det gör att människor växer och mår bra, i alla sammanhang. Det här är mitt sätt att lyfta alla medarbetare i Vara kommun.

Häromveckan kom en enhetschef på ett demensboende fram till henne i korridoren.

– Du har inte varit på något demensboende än, sa hon. Det är klart jag kommer, svarade jag. Det var ett spontant möte som visade att det finns en förväntan och en efterfrågan nu om att jag ska praktisera och sedan berätta om det jag varit med om på arbetsplatsen.

_Anna Cederqvist var en av finalisterna till Årets offentliga ledare. Utmärkelsen delades ut på Stora samhällsgalan som anordnades av Dagens Samhälle._

_Foto från Kompassen: Anton Frank_

