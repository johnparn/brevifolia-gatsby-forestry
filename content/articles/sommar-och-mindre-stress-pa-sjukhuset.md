---
content_type: article
title: Sommar och mindre stress på sjukhuset
original_id: 15730
slug: sommar-och-mindre-stress-pa-sjukhuset

---

– Vi har ett lättsamt klimat med mycket arbetsglädje. Övertid och sjukskrivningar har minskat, berättar biträdande enhetschefen Gabriella Hult på Ludvika lasarett.

Klockan är strax före sju på morgonen i början av juli, några pumptermosar med nybryggt drar till sig kaffesugen personal. Vi befinner oss på lasarettets vårdavdelning med 38 sängplatser och sammanlagt 60 anställda. De flesta patienter här är multisjuka äldre med stora vårdbehov.

Det är några minuter kvar innan samordnande undersköterskan och spindeln i nätet, Rose-Marie Jensen, berättar i vilket gruppteam var och en ska jobba idag. Avdelningen har två sektioner, 2 och 3. På 3:an har man flest platser, 25.

Det är där som vi befinner oss nu. Några yngre och äldre anställda sitter i personalrummet och småpratar avspänt med varandra i en soffa och runt ett större bord.

### Jobbsökande tar kontakt

Innan vi kommer in på hur det var här tidigare, för bara något halvår sedan och hur de anställda kunde vända på situationen tillsammans med ledningen, får vi först en bild av nuvarande läge: De sommarvikarier som behövs är på plats, tillsammans med en del av den ordinarie styrkan.

Sjukhusets vårdavdelning har snabbt blivit populär bland jobbsökande, de nya villkoren här verkar ha blivit en välspridd nyhet i trakten.

– På senare tid har en hel del tagit kontakt med oss för att de vill jobba just här och utan att vi har haft ute någon annons, berättar biträdande enhetschefen Gabriella Hult.

– Jag brukar alltid föreslå att vi träffas, även om vi kanske inte har något ledigt jobb just för tillfället, fortsätter hon. Men det är ju ett läge som snabbt kan ändra sig.

Några av den ordinarie personalen har gått med på att skjuta på sin semester till exempelvis i höst. För varje sådan uppskjuten vecka får de 7 000 – 10 000 kronor, beroende på om de är under- eller sjuksköterskor.

– Vi ser timanställda som en dålig nödlösning. Då vet man aldrig hur länge någon blir kvar, det skapar osäkerhet för personal och patienter. Och det kostar både tid och pengar att introducera nya. Alla tjänar på bättre arbetsvillkor, vi satsar långsiktigt och försöker planera vår rekrytering för framtiden.

### Samverkan i team

Nu har Rose-Marie Jensen delat in dagens tjänstgörande i två gruppteam. Hon har koll på hur det ser ut ute på golvet, var det till exempel är mest tungarbetat och ser till att det inte alltid är samma personer som får de tyngsta bitarna.

Teamen, med runt fem personer i varje, rör sig mot sina respektive områden där de först går igenom vad som behöver göras och delar upp arbetsuppgifter mellan sig. Till sin hjälp har de två anställda som arbetar som resurspersoner, som rycker in i det team där de behövs som bäst för tillfället.

Teamen har en gruppledare med huvudansvar för att hålla ihop gruppen och samla den under dagen för att stämma av och eventuellt omprioritera eller omfördela arbetsuppgifter.

### Ledning och skyddsombud har samsyn

Hur ser Rose-Marie Jensen, som också är skyddsombud, på arbetsmiljön här? Eftersom det är trångt med utrymme och knappt med svängrum för transportabla liftar, saknar hon stationära sådana som kan gå i både höjd- och sidled på varje rum. Men hon tycker att den psykosociala miljön har blivit bättre och att samverkan i teamen är bra.

![Rose-Marie Jensen](https://www.suntarbetsliv.se/wp-content/uploads/2014/08/rose-marie-jensenab-1.jpg)

– Det är inte lika tungt i luften som det kunde vara förut och det märks att vi har mindre sjukskrivningar, säger Rose-Marie Jensen. (Det här ska vara en bildtext till bilden, inte i samma typsnitt som brödtexten.)

Även om Gabriella Hult också tydligt ser behovet av att förbättra arbetsmiljön ytterligare, konstaterar hon:  
– Vi har ett lättsamt klimat och mycket arbetsglädje. Övertid och sjukskrivningar har minskat. Över fyrahundra övertidstimmar per månad kan vara nere på runt hundra numera. Statistiken på sjukskrivningar får vi lite senare men vi vet att framför allt korttidssjukskrivningarna har gått ner på bara några månader.

Ledning och skyddsombud här har alltså samma bild av verkligheten – arbetsmiljön har blivit bättre. Men hur? Och bättre från vad då? Hur var det tidigare? När kom vändpunkten? Och varför?

### Två tunga år

2011 gjordes mottagningen på Ludvika lasarett om från akut- till jourmottagning. Framför allt innebar det många fler patienter med mer och längre vårdbehov; det vill säga multisjuka äldre. Andra patientgrupper skulle från och med nu skickas till sjukhuset i Falun.

Samtidigt minskades antalet anställda och vårdplatser i Ludvika.  
Gabriella Hult är inne på sitt tionde år på Ludvika lasarett. Hon har jobbat som sjuk- och samordningssköterska och varit sektionsledare. Sedan två år tillbaka är hon biträdande enhetschef och tiden mellan 2011 och slutet av 2013 har varit de tuffaste, menar hon.

– Vi kunde inte rekrytera tillräckligt med sjuk- och undersköterskor. En stor del av personalen gick dubbla heltidpass. Det var en fantastisk arbetsgrupp som höll ihop och tog mycket ansvar och så är det fortfarande. Men då hade vi det alldeles för slitsamt.

– Vi hade jättehög sjukfrånvaro och övertiden slog i taket. Allt handlade om att försöka släcka akuta bränder. Efter en kaotisk sommar och mycket svår höst, sa vi till varandra att ”nu måste vi göra nåt innan alla säger upp sig.”

### Prata istället för resultat

I oktober 2013 skulle det vara planeringsdag. Men istället för att fokusera på verksamhetsresultat, bestämde sig avdelningen för att göra någonting annat.

– Vi använde dagen till att prata med varandra om hur vi mådde, vad vi kunde göra för att få det bättre och vad vi behövde.

De var inte ensamma om att se behovet av ökad grundbemanning. Det gjorde också deras verksamhetschef Ann-Sofie Enlund vid landstinget Dalarna.

– Hon har en stor del i den förändring som vi har gjort på avdelningen. Och vi fick öka på grundbemanningen med sex anställda.

### Rekrytering mer än bara en annons

I januari 2014 examinerades 10 nya sjuksköterskor i Ludvika. ”Vilket kanontillfälle!”, tänkte Gabriella Hult och ringde runt till samtliga och berättade varför de skulle börja jobba på Ludvika lasarett; att det kunde ge dem en unik möjlighet att få bred kompetens från start, med alltifrån hjärt- och strokepatienter till infektionsdrabbade.

– Att rekrytera på annons kan fungera men jag tror på att man måste vara mer aktiv än så.  
Som tidigare elitspelare inom innebandy, vet hon hur viktigt det är att bygga lag, team som kan lira ihop. De flesta av dem som hon ringde hade gjort sjuksköterskepraktik och sommarjobbat som undersköterskor på sjukhuset.

Hon visste vad de gick för. De fick höra hur bra de var och varför just de skulle platsa. Hon berättade också att de kunde bli erbjudna fast jobb. Alla tio tackade ja.

Inom loppet av några månader i våras byttes sammanlagt en tredjedel av personalgruppen ut på grund av att en del gick i pension, valde nya jobb eller att fortbilda sig, andra tog barnledigt och några blev långtidssjukskrivna.

### En bra start på morgonen

– Det har förändrat hela vår personalomsättning och höjt hela gruppen. Visst var det lite rörigt ett tag när så mycket hände på så kort tid men alla var så glada att det kom ny och framför allt mer personal och kunde titta in och säga: ”Vad kan jag hjälpa till med?” Det är den stämningen vi har här och alltid har haft, även när det har varit som tuffast.

Vad är det mer som har hänt och som bidrar till att lyfta arbetsmiljön här? En bra start på morgonen – i teamet pratar man ihop sig och lägger upp arbetet för dagen. På det viset får man en ökad kunskap och förståelse för varandras arbete. Och där jobbar man bokstavligen ihop. Personalen får också aktivt fatta beslut om frågor som gäller vårdavdelningen och ta ansvar för olika områden.

– Det finns stora möjligheter till kompetensutveckling, att få fortbilda sig hos oss. Vi delar med oss av våra erfarenheter inom olika specialistområden. Flera i personalgruppen håller i föreläsningar för övrig personal.

– Nu behöver vi också satsa på en riktigt bra friskvård för personalen, till exempel kunna erbjuda kiropraktorhjälp och massage. Och löpband vore bra. Det säger Gabriella Hult, som är van att fokusera på mål. Och göra dem. Tillsammans med laget. I vård som innebandy.

