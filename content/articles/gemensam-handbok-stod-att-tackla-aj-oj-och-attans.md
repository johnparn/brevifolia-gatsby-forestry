---
content_type: article
title: Gemensam handbok stöd  att tackla aj, oj och attans
original_id: 15875
slug: gemensam-handbok-stod-att-tackla-aj-oj-och-attans

---

Det blev mer ordning och reda och fart i arbetsmiljöarbetet när chefer och skyddsombud på tekniska förvaltningen i Bjuv fick en gemensam arbetsmiljöhandbok. Den innehåller tydliga beskrivningar av tankar, rutiner och blanketter. Skyddsombudet Anneli Enryd höll i arbetet och tog hjälp av ett startpaket för systematiskt arbetsmiljöarbete från Arbetsmiljöverket.

De tekniska verksamheterna hade fått anmärkningar om systematiken och dokumentationen vid en inspektion från Arbetsmiljöverket. Jämförelser inom kommunen visade att de låg sämre till än exempelvis skolan och äldreomsorgen, berättar Anneli Enryd. Hon har arbetat 15 år i kommunen, varav 13 år som parkarbetare och skyddsombud för Kommunal. Idag arbetar hon inom drifts- och fastighetsavdelningen som verksamhetsutvecklare med arbetsmiljön och den yttre miljön, och med synpunktshantering och kommunikation.

### Lättare att samla samtliga chefer

Arbetet med att förbättra dokumentationen och stödet inom arbetsmiljöarbetet tog fart när tre enheter 2013 skulle bli en gemensam förvaltning för fastighetsskötsel, lokalvård och gatu–park, med sammanlagt 70 anställda.

Anneli Enryd, som en gång i tiden blivit skyddsombud efter att ha larmat om hur man sågade ner träd utan att använda den säkerhetsutrustning som var obligatorisk,  fick uppdraget att ta fram ett gemensamt material för ”arbete med risker”.

– Man kan säga att jag hade tjuvstartat lite, för när jag genom åren försökte få mina chefer inom gatu-park att ta tag i viktiga frågor hade jag tagit fram en del underlag och blanketter för riskbedömning, berättar hon.

När hon började jämföra de tre enheternas underlag för arbetet med risker, visade det sig skilja sig åt en hel del. Och materialet från gatu-park var mer omfattande.

– Jag systematiserade det hela genom att förse varje risk med ett särskilt nummer som var gemensamt för alla enheter. Tanken var att samla enhetscheferna för en gemensam riskbedömning. Det är viktigt att cheferna känner till och förstår såväl riskerna inom den egna enheten, som inom varandras olika arbeten.

– Vi började med att titta på fallolyckor under två meter. Inom lokalvården sa de först att de inte hade några olyckor. Men när vi pratade närmare om saken, så visade det sig att ju finns fallrisker där också, med mattkanter och isfläckar och annat.

Med gemensamt underlag blev det lättare att samla samtliga chefer för att arbeta med hur man ska förebygga fallskador, som ju hör till de vanligaste arbetsskadorna.

Riskarbetet tog två år. Sen fortsatte det med att sammanställa materialet och komplettera det med bakgrundsbeskrivningar och blanketter, vilket tog ett halvår.

### Aj, oj, attans

![](https://www.suntarbetsliv.se/wp-content/uploads/2015/12/bjuvbok-1.jpg)– Tanken är att arbetsmiljöhandboken ska vara som ett uppslagsverk, som är det första som medarbetare ska titta i för att ta reda på hur man ska jobba, säger Anneli Enryd. Den finns både i pappersform och på intranätet. Den är ett levande dokument, som hela tiden ska vara närvarande i vardagen.

I grova drag följer boken kedjan ”bakgrund, syfte, mål, hur gör vi ”. Efter en inledning om ”tankarna bakom allt” följer dokument: checklistor och blanketter för rutiner som riskbedömningar inom olika områden, och handlingsplaner när man sett risker.

– Vi har använt en del av blanketterna som finns i [Arbetsmiljöverkets startpaket](https://www.av.se/arbetsmiljoarbete-och-inspektioner/arbeta-med-arbetsmiljon/komma-igang-med-arbetsmiljoarbetet/), det är mycket där som är fantastiskt bra, säger hon. Det var kanon att kunna använda det. Vi har också googlat efter exempel på andra arbetsplatser och anpassat dem till våra egna förhållanden.

En viktig del är blanketterna för rapporter om det som hon kallar för ”aj, oj, attans”: skada, tillbud och avvikelse.

– Utan dessa rapporter, och den statistik som vi får av dem, så bedriver vi ju inte något systematiskt arbetsmiljöarbete enligt lagen, konstaterar hon. Det är lätt att få in rapporter om arbetsskador, men det är vansinnigt svårt att få in tillbud. Det kan vara svårt att få chefer och skyddsombud att förstå att det är grunden för SAM – och det handlar ju faktiskt om deras egen arbetsmiljö. Men Rom byggdes ju inte på en dag…

– Vi har också tagit fram något som vi kallar AFS-kollen, som finns på intranätet, berättar Anneli Enryd. Det är en översikt över vilka av Arbetsmiljöverkets föreskrifter som berör olika områden där vi ska göra riskbedömningar. Vi har gulmarkerat sådant som kan leda till sanktioner från verket.

### Konkreta följder

Arbetet med att ta fram handboken har inte flutit på helt enkelt och harmoniskt. En del har blivit ifrågasatt. Men de diskussioner som uppstod tycker hon var både roliga och nyttiga. Svåraste har varit det som i Arbetsmiljöverkets nyaste föreskrift heter organisatorisk och social arbetsmiljö (OSA), det som hittills kallats psykosocial arbetsmiljö.

– Där kan det bli mer tyst i början när man talar om arbetsmiljöarbetet. Chefer behöver mer tid att fundera och ber om att få det mer preciserat, för att förstå tänket, säger hon.

Som exempel på en konkret följd av satsningen på handboken tar hon lokalvårdarnas arbetsmiljö.

– Lokalvårdarna är vana vid att vara osynliga. Nu har vi systematiskt tagit itu med att granska deras arbetsmiljö och för första gången har vi genomfört en skyddsrond.

Från att lokalvårdarna inte ansåg att de inte hade några risker för fallolyckor, har man kommit till att diskutera vilka arbetsskor som de kan behöva för att minska risken för såväl fall- som klämskador. Hos en del kan detta faktiskt möta ett visst motstånd:

– En del har dåliga erfarenheter från förr av stora stela skor med stålhätta, gjorda för män. Men nu finns det helt andra skor och vi får arbeta med att förklara att det handlar om att kunna fortsätta jobba i ett långt arbetsliv.

En annan aktuell arbetsmiljöutmaning är att få chefer på exempelvis skolor och äldreboenden att  förstå  att de också har ett medansvar för hur arbetsmiljön för anställda drifts- och fastighetsavdelningen som utför arbete på dessa arbetsplatser. Detsamma gäller anställda hos entreprenörer som kommunen anlitar.

– Här finns en liten resa att göra, säger Anneli Enryd, som framöver också kommer att delta i ett kommungemensamt arbete med att ta fram ett datorbaserat årshjul för arbetsmiljöarbetet, som blir gemensamt för hela kommunen.

_Arbetsmiljöverket använder Bjuvs arbetsmiljöhandbok som ett gott exempel på hur man kan arbeta för att underlätta ett bra systematiskt arbetsmiljöarbete. Verket anlitade också Anneli Enryd som föredragshållare på den [konferens om SAM](https://www.suntarbetsliv.se/artiklar/systematiskt-arbetsmiljoarbete/det-ar-ett-evigt-arbete-att-entusiasmera-for-ansvar/) som verket arrangerade tillsammans med arbetsgivarorganisationerna den 2 december 2015._

_På konferensen berättade även Eva Barkström, Arbetsmiljöverket,om olika [stöd för att få fart på det systematiska arbetsmiljöarbetet](https://www.suntarbetsliv.se/artiklar/systematiskt-arbetsmiljoarbete/sa-far-du-snurr-pa-arbetsmiljoarbetet/)._

