---
content_type: article
title: &#8220;Alla hjälptes åt&#8221;
original_id: 15761
slug: alla-hjalptes-at

---

När alla känner sig delaktiga på jobbet blir arbetsmiljön något man ansvarar för tillsammans. Precis som en ansökan till Suntarbetslivspriset. Kirurg-, ortoped- och gynmottagningen i Ljungby är en av de arbetsplatser som är med och tävlar.

Birgitta Sanderflo arbetar som undersköterska på mottagningen. Hon är lokalt skyddsombud för Kommunal och huvudskyddsombud i Kronobergs läns landsting. När Birgitta läste om Suntarbetslivspriset i Suntarbetslivs nyhetsbrev fick hon en idé.

– Jag har länge funderat på hur jag skulle kunna uppmärksamma min arbetsplats, eftersom jag tycker att det är en väldigt bra arbetsplats. Vi har en väldigt bra chef och så jobbar vi mycket med både utveckling av verksamheten och arbetsmiljön.

### Kollegorna tände på idén

Sagt och gjort, Birgitta berättade för kollegorna om Suntarbetslivs tävling. Och på samma sätt som man delar ansvaret för miljön på arbetet, hjälptes man åt att fylla i ansökan. Alla fick ett ord med i laget när de beskrev sitt arbete med kommunikation, utbildning och arbetsmiljö.

Chefen Christel Woggarts lyhördhet lyftes fram som en förutsättning för den goda stämningen på mottagningen. När chefen uppmuntrar medarbetarna att lyssna på varandra känner var och en att deras åsikt är värdefull. Det gör att alla känner sig delaktiga redan vid morgonsamlingen när de går igenom och planerar dagens arbete.

– Ja, det är chefen som ger förutsättningarna, och sedan utför vi arbetet tillsammans, säger Birgitta.

### Omtanken finns med i vardagen

Mycket av det arbete som Birgitta och hennes kollegor lägger ner på arbetsmiljön sker i vardagen. Det är i det dagliga arbetet de visar varandra omtanke.

– Nyligen gjorde vi till exempel en balansräkning, fortsätter hon. När vi var klara med den tyckte vår chef att vi hade varit så duktiga att det blev tårta. Det är den omtanken som hela tiden finns med i vardagen.

### Äran och 50 000 kronor

Finalisterna i Suntarbetslivs tävling 2014 vinner en resa till Stockholm och årets stora arbetsmiljöevent, Gilla Jobbet. Den arbetsplats som går segrande ur tävlingen kammar dessutom hem 50 000 kronor.

**Vad ska ni göra med pengarna om ni vinner?**

– Göra någonting för personalen, tillsammans. Men så långt har vi inte kommit. Det får vi fundera på tillsammans.

