---
content_type: article
date: 2012-10-04T09:27:00
title: 'Skolan där alla är lika viktiga'
original_id: 15707
slug: skolan-dar-alla-ar-lika-viktiga
image: "../images/blomback1222357_2_940x4501.jpg"
image_caption: 'Det enda personalrummet på Ösbyskolan är öppet för alla som arbetar i skolan. Här möts lärare, lokalvårdare, skolledning och skolbespisningspersonal för fika och samtal.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Hur visar man elever och anställda på en skola att alla har samma värde? På Ösbyskolan i Värmdö kommun fick alla från rektor till lokalvårdare vara med från början när skolan planerades och värderingar formulerades. 2012 var skolan en av fem finalister i suntlivs arbetsmiljötävling.

Helena Weiss-Larsson fick sin drömchans och tog den. När Ösbyskolan på Värmdö planerades för 16 år sedan blev hon tillfrågad av kommunen om hon kunde bli rektor för den nya skolan. Hon sade ja på ett villkor: att hon fick vara chef för alla anställda.

– Jag ville skapa en likvärdighet mellan personalgrupperna. Skolan är av tradition en arbetsplats där yrkesgrupperna är ganska åtskilda och har olika status. Det ville jag motverka, säger hon.

Hon anställde den första personalgruppen, och tillsammans diskuterade de hur de vill organisera verksamheten. De fick också komma med synpunkter på hur själva byggnaden skulle utformas. Resultatet blev både en skolbyggnad och en verksamhet med många mötesplatser över yrkes- och åldersgränserna.

Ösbyskolan har plats för 750 grundskoleelever från förskoleklass till årskurs nio. Där jobbar omkring 100 personer, lokalvårdare, vaktmästare, skolmåltidspersonal och lärare inräknade. Skolbyggnaden består av fyra hus som sitter ihop med varandra genom korridorer som löper ut från den centrala byggnaden.

### Rektor och lokalvårdare i samma arbetslag

Helena Weiss-Larsson tar emot i skolans huvudentré, där en lång bred hall möter besökaren. Till höger i receptionen sitter anslagstavlor med bilder på de anställda. Överst syns rektor, biträdande rektor och lokalvårdarna. De bildar dessutom ett eget arbetslag tillsammans.

– Vi är ju en sorts service för hela skolan, säger Helena Weiss-Larsson.

Innanför receptionen ligger skolans rymliga och gemensamma personalrum. Här pausar lokalvårdare, kökspersonal och lärare i samma soffor.

### Lokalvårdare jobbar också på fritids

– Mötena mellan människor över yrkesgränser skapar en stark gemenskap på skolan, säger Lena Dahlin, skyddsombud och lokalt ombud för Lärarförbundet.

Flera av de anställda har dessutom flera yrkesroller på skolan. Det är framför allt ett par lokalvårdare och skolmåltidspersonal som jobbar på fritids på eftermiddagarna. Kombinationstjänsterna stöds helt och fullt av facken.

– Sådana tjänster gör att folk både orkar mer och får en chans till heltid, fast en del av deras tjänst innebär ett tungt jobb, säger Lena Dahlin.

> möten mellan människor över yrkesgränserna skapar en stark gemenskap

Det är bra att all personal är anställd på skolan och inte inhyrd på entreprenad, tycker hon.

– Då kan vår rektor ta ansvar för och ta hand om sin personal på ett annat sätt.

Bra personalpolitik är också de obligatoriska personalkvällar som äger rum ett par gånger per termin, tycker Lena Dahlin. Då deltar och diskuterar alla anställda, ofta i yrkesblandade smågrupper, om verksamhet, arbetsmiljö, förhållningssätt och värderingar.

### Väl inarbetade rutiner

Det systematiska arbetsmiljöarbetet rullar på med ett årshjul och fasta tidpunkter för när skyddskommittén tar upp olika aspekter av arbetsmiljön.

– Vi har väl inarbetade rutiner som vi alla känner igen, säger Lena Dahlin.

En gång om året går skyddskommittén en skyddsrond i varje hus, för att undersöka den fysiska arbetsmiljön som el, ventilation eller halkskydd i trapporna. Skolsyster är med. Hon har kunskap om vilken skräpighetsnivå som kan orsaka allergier för barn och vuxna. Ett elevskyddsombud från huset är också med.

– Vi ser mer med våra gemensamma erfarenheter, säger Lena Dahlin, som dessutom regelbundet utbildar elevskyddsombuden i arbetsmiljökunskap.

Den psykosociala arbetsmiljön går skyddskommittén också igenom regelbundet, bland annat med hjälp av den medarbetarenkät som kommunen skickar ut vartannat år.

– Där ligger vi alltid bra till. Fast folk jobbar ofta för mycket hos oss, säger Lena Dahlin.

– Stress och överbelastning, även om den är frivillig, är ämnen som behöver tas upp regelbundet. Bland annat på skolans personalkvällar, säger hon.

– Alla behöver diskutera vad som orsakar detta. Är det ambitionen, orken, tiden, schemat eller arbetsuppgifternas mängd som behöver ändras?

