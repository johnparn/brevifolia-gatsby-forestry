---
content_type: article
date: 2012-09-15T02:14:00
title: 'Kompetensutbildning för boendestödjare'
original_id: 15705
slug: hallbar-kompetensutbildning-for-boendestodjare
image: "../images/enkopingsmodellen_fredrik_malin-940x450-hb1.jpg"
image_caption: 'Boendestödjarna Fredrik Molin och Malin Lo Sinno är nöjda med kompetensutvecklingen de får genom Enköpingsmodellen. Där ingår validering av de kunskaper man har och vidareutbildning.'
author: Suzanne Vikström
friskfaktorer: ''
activity: ''
articles_teasers_2: []
article-teasers-list: []

---

Boendestödjarna Malin Lo Sinno och Fredrik Molin har jobbat i tio år med funktionshindrade med stödbehov. Tack vare kompetenssatsningen Enköpingsmodellen får de nu spetskompetens och en stärkt yrkesroll.

– Vi kan redan mycket, men det är ju bara bra om vi kan bli ännu bättre, säger Fredrik Molin, boendestödjare. Kollegan Malin Lo Sinno nickar instämmande.

Runt bordet inne i projektledare Susanna Stålhands rum pågår ett samtal om den så kallade Enköpingsmodellen. Modellen är en kompetensutbildning för personal som arbetar med funktionshindrade med stödbehov, enligt lagen om stöd och service till vissa funktionshindrade, LSS. Alla tre är eniga om hur stor betydelse Enköpingsmodellen har för såväl medarbetare och ledning som för de boende. Malin Lo Sinno och Fredrik Molin känner sig stärkta, sedda och trygga i sin yrkesroll.

> känner sig stärkta, sedda och trygga i sin yrkesroll

Susanna Stålhand har varit deras chef fram till december förra året när de fick sin ansökan om kompetenssatsningen beviljad. Nu arbetar hon heltid som projektledare. Hon är socionom i botten och har arbetat många år inom socialförvaltningen med att hjälpa personer som har det svårt i livet.

– I mitt chefskap har jag alltid fokuserat på betydelsen av en god psykosocial arbetsmiljö. Vi behöver prata öppet om hur vi har det tillsammans och i yrken där man arbetar så nära varandra.

Susanna Stålhand berättar att metoden de använt för utbildningen är en kompetensutvecklingsmodell som kallas Kravmärkt yrkesroll. Den innebär att medarbetarna valideras enligt särskilt anpassade yrkeskrav, utifrån sitt arbete med funktionsnedsatta.

Det är sex grundkrav uppdelade på 183 yrkeskriterier. Kraven berör områden som kontakt och samspel, historia och traditioner, vanor och behov, olika funktionsnedsättningar och kommunikation. Ett annat grundkrav är förebyggande och främjande hälsoarbete i form av omvårdnad, hälso- och sjukvård och näringslära.

Fredrik Molin berättar att han och hans kollegor under utbildningen har gått igenom nästan allt som handlar om omvårdnad enligt yrkeskraven.

– Det är bra och viktigt att satsningen genomförs i verksamheten, säger han och får medhåll.

### Hela personalstyrkans kunskaper ska valideras

Våren 2012 har 120 personer av totalt 250 personer i LSS- och psykiatriverksamhetens personalstyrka på sju enheter validerats. I höst är det resten av personalens tur.

– Målsättningen är att all ordinarie personal inom Vård- och omsorgsförvaltningen ska valideras klart innan årsskiftet, säger Susanna Stålhand.

Enköpings kommun blir då först i Sverige med att ha all omvårdnadspersonal validerad enligt framtagna yrkeskrav. Även specifika utbildningssatsningar kommer att erbjudas. Både kompetensutveckling kopplat till yrkeskriterierna och utveckling av den spetskompetens som behövs inom exempelvis psykiatriområdet, som olika typer av diagnoser eller hjälpmedel.

Susanna Stålhand påpekar att det som är allra viktigast i projektet är hållbarheten efter projekttidens slut. Att omsätta kunskapen i den praktiska vardagen. Därför ska de under 2013 arbeta med att kunskapen ska “sätta sig” i verksamheten och har även planerat in ansvariga för det.

### Pryo, uppföljning och lärandemiljöer ska stärka hållbarheten

En del av projektet består av arbete med lärandemiljöer, att hitta strukturer och former för att lära av varandra. Både internt inom verksamheter där de har olika spetskompetenser och genom utökat samarbete mellan olika arbetsgrupper. Bland annat ska personalen prya hos varandra.

De vill även skapa ett forum för reflektion över hur det kan fungera i praktiken och på det sättet skapa en bättre arbetsmiljö.

– Att verkligen ge sig tid till att prata med varandra, “hur har vi det på jobbet?” “Hur trivs vi?” “Hur samverkar vi och hur lever vi upp till de här olika kraven vi har i vårt arbete?”, säger Susanna Stålhand.

### Utbildningssatsningar för framtida utmaningar

Satsningen behövs för att lyfta yrket som boendestödjare eftersom allt färre söker sig till det, enligt Susanna.

– Dagens utbildningar är inte tillräckligt anpassade till aktuella yrkeskrav, och vi är i behov av kompetensutveckling för alla i hela verksamheten. Genom att ta hjälp ifrån det salutogena, att tillvaron ska vara meningsfull, begriplig och hanterbar får vi tydliga riktlinjer för vad vårt arbete ska leda till.

Det tvååriga projektet startade i januari i år och några satsningar förutom validering enligt modellen Kravmärkt yrkesroll är:

*   Utbildning om LSS-lagstiftningen av medicine doktor och funktionshinderforskaren Barbro Levin.
*   Att läsa boken Som en blomma i tapeten av författaren och psykologen Leif Strandberg, där medarbetares beskrivningar av arbetsvardagen kopplas ihop med en djupare mening i arbetet.
*   Lärande om hur det hälsofrämjande salutogena arbetssättet hänger ihop med hur personalen arbetar gentemot kund, men också kopplat till en salutogen arbetsmiljö. Irene Hansson, utvecklingsledare och Marie Palmgren, förvaltningschef, arbetar med att föra in de tankarna i förvaltningen.

### Valfrihet och anpassning ger god arbetsmiljö

I jobbet som boendestödjare gör Malin Lo Sinno och Fredrik Molin cirka fem till sju hembesök per dag. Arbetsuppgifterna varierar med allt från städning och matlagning till samtalsstöd, och ingen dag är den andra lik. De hjälper personer som har olika diagnoser som faller inom LSS-lagstiftningen. Vissa bor i gruppbostad och vissa i egna lägenheter.

Malin Lo Sinno har gymnasieutbildning för yrket och är nöjd med kompetenssatsningen. En stor fördel med att besöka så många boende tycker hon är att de själva kan anpassa vilka de går till utifrån var de bäst kan motsvara de boendes önskemål.

– Man känner sig mer stärkt och känner en stolthet i att “det här kan jag”. Och det är givande att träffa kollegor på andra ställen, säger hon.

Fredrik Molin har ingen formell utbildning utan har gått “den långa vägen”. Han och kollegorna kommer att ta del av de olika utbildningsinsatserna som erbjuds.

### Planer på samtalsledare ute på verksamheterna

Susanna Stålhand tror att de i framtiden kommer ha utbildade samtalsledare ute i verksamheterna. Syftet är att komma fram till intressanta frågeställningar som “vad är det som driver mig i arbetet?”, “tänker jag att kunden är besvärlig, eller att kunden har det besvärligt?” Detta, menar hon, förtydligar hur viktigt det är att ha med sig både hjärta och känslor till jobbet.

– Det finns också mycket att lära av andra verksamheter och i samarbete med andra kommuner. Vi hoppas nu att Enköpingsmodellen kan vara till inspiration för fler kommuner.

