---
content_type: article
date: 2021-01-26T14:20:10
title: De dansar för att ge hopp under pandemin
original_id: 54160
slug: de-dansar-for-att-ge-hopp-under-pandemin
image: "/content/images/2000x1000-vardcentral-va-jerusalema-2.jpg"
image_caption: Glädjespridare. Vårdcentralen i Vä är en av många arbetsplatser som hakat på trenden att göra en egen dansvideo till en sydafrikansk låt. Dans och musik ger återhämtning, säger vårdcentralens hälsoinspiratör.
friskfaktorer: ""
activity: ""
articles_teasers_2: []
article-teasers-list: []
author: Anna Norrby
---

Från Angola till en vårdcentral i Sverige – nu sprider sig dansen som ger hopp i coronatid. Under #jerusalemachallenge lägger tusentals arbetsplatser världen över ut sina egna dansfilmer i sociala medier.

Även i Sverige har den här dansutmaningen fått stor spridning. Alla använder samma låt, en sydafrikansk hit, och dansstegen är i grunden lika.

Med lagom enkel koreografi och ett sväng som får de flesta att le, har den livat upp det coronatyngda jobbet. Här berättar tre arbetsplatser som antagit utmaningen.

### Vårdcentralen i Vä

[![Porträtt på Jenny Siöström.](https://www.suntarbetsliv.se/wp-content/uploads/2021/01/200x220-jenny-siostrom.jpg)](https://www.suntarbetsliv.se/wp-content/uploads/2021/01/200x220-jenny-siostrom.jpg)På vårdcentralen i det lilla samhället Vä utanför Kristianstad var det hälsoinspiratören och livsstilsrådgivaren Jenny Siöström som tog initiativ till att de skulle vara med i dansutmaningen. Hon och vårdcentralens rehabkoordinator höll i repetitioner och inspelning.

– Vi kände oss begränsade av covid, och är alla duktiga på att undvika gym i dessa tider. Men vi saknade kicken att träna i grupp. Då kom vi på att vi ska börja dansa tillsammans på jobbet, vi har tränat yoga ihop förut. När jag fick syn på challengen började vi köra den som uppvärmning, säger Jenny Siöström.

[![Porträtt på Marie Wik. ](https://www.suntarbetsliv.se/wp-content/uploads/2021/01/200x220-marie-wik.jpg)](https://www.suntarbetsliv.se/wp-content/uploads/2021/01/200x220-marie-wik.jpg)Marie Wik är chef på vårdcentralen. Hon säger att dansutmaningen skapar en global samhörighet under pandemin, när hela världen står i samma situation.

– Den är ett sätt att hedra de som jobbar med covid och att även hedra patienterna som också gör ett jobb när de kämpar med sjukdomen, säger Marie Wik.

[![Personal dansar i korridor på vårdcentralen i Vä .](https://www.suntarbetsliv.se/wp-content/uploads/2021/01/750x400-vardcentralen-va.jpg)](https://www.facebook.com/marie.wiik.1/videos/10219129533649496)

_Klicka på bilden för att starta filmen._

[**Vårdcentralens film**](https://www.facebook.com/marie.wiik.1/videos/10219129533649496) är inget tekniskt underverk, men det är också lite av grejen, menar Marie Wik.

– Det måste inte vara en superproduktion. Vi är i grunden vårdpersonal som har filmat med våra vanliga mobiler. Sen har vi klippt och klistrat med hjälp av instruktioner på google.

> Ett sätt att hedra de som jobbar med covid

### Pelargården i Våxnäs

Demensboendet Pelargården i Våxnäs utanför Karlstad har också gjort en egen dansfilm som de lagt ut i sociala medier.

[![Porträtt på Anna Blom.](https://www.suntarbetsliv.se/wp-content/uploads/2021/01/200x220-anna-blom.jpg)](https://www.suntarbetsliv.se/wp-content/uploads/2021/01/200x220-anna-blom.jpg)– Vi hade planerat en må bra-dag i höstas, men den fick vi tyvärr ställa in på grund av corona. När jag såg den här dansen så tänkte jag att det vore roligt för oss, säger enhetschefen Anna Blom.

Hon pratade med några i personalen, de nappade direkt och började öva. Själv har hon mestadels arbetat på distans och övat hemma med hjälp av filmer som medarbetarna skickat.

Pelargårdens bovärd sandade extra åt dansarna när de skulle spela in utanför boendet. Publik hade de också – flera av de boende följde inspelningen från sina fönster.

[![Pelargårdens personal dansar utomhus.](https://www.suntarbetsliv.se/wp-content/uploads/2021/01/750x400-pelargarden.jpg)](https://www.facebook.com/anna.blom.589/videos/10159149585537630)_Klicka på bilden för att starta filmen._

[**Pelargårdens film är också hemmasnickrad och finns på Facebook.**](https://www.facebook.com/anna.blom.589/videos/10159149585537630)

– Efteråt var alla så jätteglada, det gav energi och skratt i stunden. Men det är också något alldeles speciellt som medarbetarna har genomfört från början till slut, och det har vi med oss framåt, säger Anna Blom.

### Nattpatrullen i Ale

Snön virvlade framför mobilkameran när nattpatrullen i Ale kommun utanför Göteborg spelade in sin egen version av Jerusalema. Klockan var nio på kvällen, en söndag i mitten av januari. Platsen – en parkering nära deras arbetslokal.

Jannike Almén och Sofie Hadi är undersköterskor i hemtjänstens nattpatrull. De hade sett att polisen, räddningstjänsten och ambulansen i Göteborg hade lagt ut filmer.

[![Porträtt på Jannike Almén.](https://www.suntarbetsliv.se/wp-content/uploads/2021/01/200x220-jannike-almen.jpg)](https://www.suntarbetsliv.se/wp-content/uploads/2021/01/200x220-jannike-almen.jpg)– Då kände jag att vi måste bräcka dem, säger Jannike Almén och skrattar.

Men där bakom finns också mycket allvar.

– Nattpatrullen syns sällan fast vi finns överallt i Sverige och hjälper människor i deras hem på nätterna. Med filmen ville vi visa att vi också kämpar hårt i den här pandemin.

Att vara med i den virala dansutmaningen ger dem en känsla av större samhörighet under corona.

[![Porträtt på Sofie Hadi.](https://www.suntarbetsliv.se/wp-content/uploads/2021/01/200x220-sofi-hadi.jpg)](https://www.suntarbetsliv.se/wp-content/uploads/2021/01/200x220-sofi-hadi.jpg)– Vi har dansat och skrattat så mycket! Det blir en annan sammanhållning när man gör något kul tillsammans. Vi har kört en omgång med låten så fort vi haft lite ledig tid på natten, säger Sofie Hadi.

De filmade utomhus för att det skulle synas att det är mörkt när de jobbar.

– Skyddsutrustningen ville vi också ha med, den visar att vi är mitt i en pandemi. Och så bilarna förstås, man ska ju se att vi är ute och åker.

[![Nattpatrullen i Ale dansar framför sina bilar.](https://www.suntarbetsliv.se/wp-content/uploads/2021/01/750x400-nattpatrullen-ale.jpg)](https://www.facebook.com/sofie.ikonen/videos/10158800603353965)

_Klicka på bilden för att starta filmen._

[**Nu har även Ale kommun gjort en egen klippning av nattpatrullens film**](https://www.facebook.com/alekommun/videos/465137354650991) och lagt ut på kommunens sida på Facebook.

– De visar lite uppskattning för vårt arbete och det är kul – fast vår egen film, originalet, är ju bäst såklart.
