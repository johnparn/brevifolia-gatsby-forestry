---
content_type: article
title: Det är ett evigt arbete att entusiasmera för ansvar
original_id: 15874
slug: det-ar-ett-evigt-arbete-att-entusiasmera-for-ansvar

---

Det finns ett ständigt behov av att utbilda och entusiasmera cheferna att ta sitt arbetsmiljöansvar. Det framhöll Agneta Jöhnk, SKL, på konferensen ”Skapa en bättre arbetsmiljö – enklare än du tror!”

Arbetsmiljöverket arrangerade konferensen, som ägde rum den 2 december i Stockholm, tillsammans med SKL och fyra andra arbetsgivarorganisationer.

Ett nytt och annorlunda inslag i konferensen var att samtliga deltagare via sina mobiler och läsplattor kunde medverka – genom att skapa ”ordmoln”. De skrev på förmiddagen in ord som de associerade med systematiskt arbetsmiljöarbete – och på eftermiddagen ord de skulle vilja koppla till SAM. Ord som många använde blev större i molnet, och orden i olika storlek skapade en bild av de olika synsätt som faktiskt fanns rummet. Sist i denna artikel kan man se både bilder och ”ordlistor” från dessa mätningar av attityder.

### Det ska vara lätt att göra rätt

Verkets generaldirektör Erna Zelmin-Ekenhem sa i sin inledning till konferensen bland annat att det finns mycket kvar att göra i arbetsmiljöarbetet:

– Sjuktalen går åt fel håll, många mår dåligt, orkar inte med arbetet och lämnar det i förtid. Ingen ska bli sjuk eller dö på grund av sitt arbete och vi ska hålla för ett långt arbetsliv.

Hon betonade att det är arbetsgivarna som enligt lagen har ansvar för arbetsmiljön – men på verket vill de inte bara kontrollera att man följer lagen ute på arbetsplatserna:

– Vi ska ha goda verktyg att sätta i händerna på dem som arbetat med arbetsmiljöfrågorna, för det ska vara lätt att göra rätt!

En del sådana verktyg har man tagit fram under en flerårig satsning och en del presenterade man på seminarier under dagen, liksom exempel på arbetsplatser som haft nytta av dem (läs mer i artiklar här på Suntarbetsliv: [Så får ni snurr på arbetsmiljöarbet](https://www.suntarbetsliv.se/artiklar/systematiskt-arbetsmiljoarbete/sa-far-du-snurr-pa-arbetsmiljoarbetet/)et  och  [Gemensam handbok stöd för att jobba med aj, oj och attans](https://www.suntarbetsliv.se/artiklar/systematiskt-arbetsmiljoarbete/gemensam-handbok-stod--att-tackla-aj-oj-och-attans/).

Erna Zelmin-Ekenhem lyfte fram betydelsen av ”grupparbetet på varje arbetsplats”, det samarbete mellan fack och arbetsgivare som är grunden för den svenska modellen.

– Vi behöver skapa fler verktyg som både värnar och slipar på det samarbetet, för tillsammans blir man starkare! Det systematiska arbetsmiljöarbetet är en viktig utgångspunkt för att börja titta lokalt på den egna arbetsplatsen: hur har vi det hos oss, hur kan vi komma igång?

Och bilden av ”snurran” som finns i det systematiska arbetsmiljöarbetet, vill hon gärna komplettera med en bild av ett pussel, ett ständigt pågående evighetspussel, som arbetsmiljöarbetet blir om det fungerar bra. Kärnan i det systematiska är att man skapar ett regelbundet sätt att hantera arbetsmiljöfrågor. Och i det namn som man använder, SAM, skulle hon helst vilja plocka in ett F, för Förebyggande, förklarade Erna Zelmin-Ekenhem.

### A och V – samtidigt

Tre kvinnor och tre män representerade de sex arrangörerna, arbetsgivarorganisationerna och Arbetsmiljöverket, i en paneldebatt under rubriken ”Hur får vi arbetsplatser att jobba systematiskt med sitt arbetsmiljöarbete”.

![Johnk](https://www.suntarbetsliv.se/wp-content/uploads/2015/12/johnk1-1.jpg "Johnk")För att svara på den frågan ville Agneta Jöhnk, chef för avdelningen för arbetsgivarpolitik på SKL, till generaldirektörens F foga in ett V, för Verksamheten, i namnet:

– Det är självklart viktigt att arbeta för en bättre arbetsmiljö – och för oss i kommuner och landsting handlar det i hög grad om att kunna bedriva bra verksamheter för våra brukare: elever, patienter, gamla. Vi har medborgarnas förtroende att hantera alla skattepengar, så att det blir bra verksamheter av dem.

– Arbetsmiljön i stort har inget berättigande om vi inte har en verksamhet som funkar – och omvänt. Det kommer inte att fungera att arbeta med arbetsmiljön isolerat från verksamheten.

Hon förklarade att det finns goda exempel på att det fungerar bra när man arbetar med bägge frågorna samtidigt, både A och V.

– Det kan vara när patientsäkerheten inte är bra nog på ett sjukhus – samtidigt som man har sett att sjukfrånvaron är jättehög, folk mår dåligt. När man då har börjat jobba systematiskt med båda de här sakerna, får man en vinna–vinna-situation: sjukfrånvaron minskar, tillit och engagemang ökar och patienten behandlas mycket, mycket bättre.

– Det finns jättemånga exempel på detta. Och det är sånt som vi behöver sprida mycket mer!

### Utbilda och entusiasmera chefer och skyddsombud

Kopplingen arbetsmiljö – verksamhet var något som andra arbetsgivarföreträdare också lyfte fram – och även Karin Sundh Nygård, Arbetsmiljöverket:

– SAM måste man passa in i verksamheten, så att det inte bara blir en pärm och något som man gör utan att förstå varför. Det är jätteviktigt att båda parter arbetar gemensamt med att finna tanken bakom, andemeningen med det hela.

Företrädare för såväl Svenskt Näringsliv som arbetsgivarorganisationer som företräder ideella föreningar respektive kooperativa företag lyfte fram de speciella utmaningarna för små arbetsplatser, som ofta saknar skyddsombud.

![SAL monter](https://www.suntarbetsliv.se/wp-content/uploads/2015/12/sal1-1.jpg "SAL monter")– Vi har också stora utmaningar för arbetsmiljöarbetet, trots att vi har många stora arbetsgivare inom kommuner och landsting. Spännvidden är stor, från 300 i minsta kommunen till 45.000 i den största, sa Agneta Jöhnk. Till utmaningarna hör att det finns en ständig omsättning på våra 30.000–35.000 chefer. De går i pension och slutar av andra skäl, det kommer nya. Därför finns ett ständigt behov av att utbilda och entusiasmera cheferna att ta sitt arbetsmiljöansvar.

– Vi behöver ständigt på nytt erövra och jobba med den frågan. Uthållighet är en väldigt viktig grund för att verkligen jobba systematiskt med arbetsmiljön.

Hon förklarade att man som chef behöver gilla sina skyddsombud – på den sidan finns det också stor omsättning på många håll.

– Genom organisationen Suntarbetsliv arbetar vi tillsammans med fackförbunden med ta fram en arbetsmiljöutbildning för skyddsombud och chefer, som vi vill att de ska gå gemensamt.

### Speciellt för kontaktyrken

Agneta Jöhnk lyfte fram en speciell utmaning för arbetsmiljöarbetet i kommuner och landsting: de allra flesta anställda arbetar i så kallade kontaktyrken, arbetet går ut på att hjälpa och möta andra människor. Det gäller i skolan, vården, omsorgen, men också i myndigheter, i likhet med statliga sektorn.

– De som arbetar i kontaktyrken har en speciell situation när det gäller arbetsmiljön. Det handlar mer om hot och våld och psykosociala problem, snarare än olyckor som andra arbetsplatser har att tackla. Men gemensamt för alla arbetsplatser är det systematiska arbetsmiljöarbetet, med sitt årshjul!

Agneta Jöhnk fick en publikfråga om skillnaderna i arbetsmiljö och annat mellan mansdominerade och kvinnodominerade arbetsplatser. Ett omtalat exempel på det är skillnaderna för chefer i olika verksamheter, som såväl forskning som inspektioner från Arbetsmiljöverket har visat på.

– Det är en väldigt stor fråga. Men visst kan vi se att vi har en utmaning i skillnaderna mellan att vara chef i äldreomsorgen, jämfört med i tekniska verksamheter som har mycket färre medarbetare per chef, svarade hon. Vi som arbetsgivarorganisation behöver bli tydligare med vad som är möjligt och vad som inte är möjligt när det gäller antalet anställda per chef, i äldreomsorgen men också ivården och skolan.

– Sen kan vi också se att innan kvinnor får barn har de ungefär samma sjukfrånvaro som männen, men när de får barn blir den större.

– Vad tar männen för ansvar för föräldraledighet och vård av sjukt barn? Kvinnor tar ett väldigt stort ansvar för familjen och där behöver vi en annan diskussion om hur det kan bli mindre könssegrerat.

### Glimtar av inspel

Några glimtar av inspel i paneldebatten om andra teman:

_”Det kan vara farligt om man inte är i takt med tiden. När arbetet för många blir mer gränslöst i tid och rum, gäller det att ta ett gemensamt ansvar för att hitta gränser på nytt sätt.” (Åsa Krook, Arbetsgivarverket)_

_”Arbete ger också hälsa. Det är hälsofrämjande i sig att ha ett arbete.” (Petter Skogar, Arbetsgivarföreningen KFO)_

_”Utan att förringa utmaningarna – kom ihåg att vi har världens bästa arbetsplatser.” (Peter Jeppson, Svenskt Näringsliv)_

_”Individen har även ett eget ansvar för att må bra, och då handlar det också om hur mycket öl man dricker, hur mycket chips man äter och om man rör sig lite.” (Hans–Göran Elo, Arbetsgivaralliansen)_

Två ordmoln
-----------

Här kommer, till sist, publikens två ordmoln – i text och bild, i form av ordmoln.

![Ordmoln nu](https://www.suntarbetsliv.se/wp-content/uploads/2015/12/ordmolnnu-1-1.jpg "Ordmoln nu")

De här var de vanligaste orden som deltagarna associerade till SAM – i turordning, efter hur många som skrivit in dem:

• Kvalitet  
• Viktigt  
• Förebyggande  
• Krångligt  
• Byråkratiskt  
• Rutiner  
• Struktur  
• Tråkigt  
• Värna skyddsombuden  
• Vad är det?  
• Lätt  
• Svårt  
• Viktigt!  
• Riskbedömning  
• Enkelt  
• Tungt  
• Osexigt  
• Distanserat

Bland de små orden i ordmolnet, svåra att läsa på bilden, fanns bland andra:

• Det dagliga arbetsmiljöarbetet på arbetsplatsen  
• Verktyg för bättre arbetsmiljöarbete  
• Delaktighet  
• Ordning och reda!  
• Bra!  
• Vackert!  
• Stort!  
• Förbättring  
• Gammeldags  
• Stelt  
• Tungrott  
• Kontroll  
• Dokument  
• Hyllvärmare

![Ordmoln vill](https://www.suntarbetsliv.se/wp-content/uploads/2015/12/ordmolnvill-1.jpg "Ordmoln vill")

Mot slutet av dagen fick deltagarna frågan om vilka ord de skulle vilja associera till systematiskt arbetsmiljöarbete – och då blev det faktiskt lite förändringar bland de vanligaste orden :

• Samverkan  
• Enkelt  
• Samarbete  
• Förebygga/förebyggande  
• Hälsofrämjande  
• Välmående  
• Effektivitet  
• Kontinuerligt  
• Naturligt  
• Delaktighet  
• Trivsel

Bland orden som få skrivit in återkom en del från första molnet, men bland de nya önskeorden fanns bland andra:

• Naturlig del i verksamheten  
• Nödvändigt  
• Konkret  
• Framgång  
• Ansvar  
• Brett  
• Utbildning  
• Sunt förnuft  
• Inspirerande  
• Redskap  
• Hållbarhet

