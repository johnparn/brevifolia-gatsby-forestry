---
content_type: article
title: Viktigt välja rätt kemikalier
original_id: 15847
slug: viktigt-valja-ratt-kemikalier

---

Hur kan vi undvika att köpa in farliga kemikalier och material? Det som var riskfritt igår kanske är skadligt idag? Miljöutredaren Pia Aspegren i Borås kommun ger tips.

– Det finns runt 150 000 kemikalier och jag har inte ens kunskap om tio procent, säger hon som är utbildad miljövetare på Chalmers i Göteborg och har en magisterexamen i naturvetenskaplig problemlösning.

Och då kan man ju undra hur många kemikalier vi andra känner till, vi som inte har utbildning på området? Borås kommuns miljöutredare Pia Aspegren fortsätter:

– Vi lever i ett gigantiskt kemikalieexperiment och vi vet inte hur det påverkar oss.

> Medvetenhet och tid för rätt val

Många verksamheter har idag så kallade stopplistor där sådant som skadliga kemikalier är uppräknade. Genom att använda listorna vid till exempel inköp och stämma av dem mot innehållsdeklarationer, är tanken att kunna handla mer miljö- och hälsovänligt.

### Kunnig koll krävs

Problemet är bara att stopplistorna i regel måste uppdateras ofta – i takt med att nya forskningsrön och kemikalier kommer. Med andra ord gäller det att den som gör det här jobbet hänger med i utvecklingen och har tillräckligt med kunskap. Beställare och användare behöver också känna till vilka produkter som de bör undvika. Det är här som Pia Aspegrens dröm kommer in:

![Pia Aspegren, miljösamordnare i Borås kommun](https://www.suntarbetsliv.se/wp-content/uploads/2015/06/piaaspegren_ab2-1.jpg "Pia Aspegren")– Tänk om det fanns ett kemikaliehanteringssystem som plingade varje gång man försöker beställa något som innehåller farliga ämnen! Det skulle vara jättebra för miljö och hälsa.

Hon vill se ett varningssystem som uppdateras kontinuerligt och centralt av oberoende proffs på området, som varken försöker sälja in eller marknadsföra något. Som enbart har till uppgift att hjälpa verksamheter till mer miljövänliga val.

### Inventera

I väntan på ett sådant centralt system med pling eller annan form av varning, råder Pia Aspegren att göra som Borås kulturförvaltning:

– De gick igenom allt de hade, från målarfärg och smink till städprodukter. Sedan länkade de varje produkt till varsitt säkerhetsdatablad som anger vad produkten innehåller och hur man som konsument bör hantera varan.

Varor som möbler och kläder behöver ännu inte ha ett säkerhetsdatablad men andra produkter med kemikalier i ska ha det, enligt lagstiftningen.

Borås kulturförvaltning upptäckte att de hade ett antal produkter med skadligt innehåll som de inte kände till tidigare. Inventeringen ledde till att de ersatte en hel del med mer miljö- och hälsovänliga alternativ.

### Lite kan vara farligare än mycket

”Spelar den här lilla skvätten verkligen någon roll i det stora hela?” kanske flera av oss tänkt om vi använt oss av något mindre miljövänligt. Samtidigt som vi vet att om många tänker just så, kan det bli till ett stort och skadligt problem.

Men kände du till att det finns hormonstörande ämnen som gör mer skada i mindre än större dos? Det gäller till exempel för mjukgörande ftalater som kan finnas i en del plastsorter och hygienprodukter. Pia Aspegren förklarar:

– När vi producerar våra egna hormon i kroppen är det med hjälp av pyttesmå mängder  signalsubstanser. Om vi får in en större mängd av syntetiskt hormonstörande ämnen, känner inte kroppen igen det. Då får den heller ingen signal att själv börja producera hormon. Men om det kommer in sådana här ämnen i liknande små mängder som vid kroppens normala produktion av hormon, kan processen komma igång på onaturlig väg. Och det kan skada och göra oss allvarligt sjuka i till exempel cancer.

### Gör det till ett roligt jobb

– Det är superviktigt att fokusera på lösningar istället för att bara se fel. Det kan både vara kul och kännas bra att minska mängden av kemikalier på jobbet. Ja, det kan bli till en uppgift som det svänger om, konstaterar Pia Aspegren.

Hon får ofta förfrågningar om att komma och föreläsa på olika arbetsplatser, berätta hur man kan minska mängden av kemikalier på jobbet. Då handlar det om att inspirera och engagera. Fokusera på fördelar med att få till en så giftfri arbetsplats som möjligt. Att göra vad man kan istället för att deppa ihop över vad man kanske tidigare har missat.

I Borås kommun finns också en miljökommunikatör som har till huvuduppgift att utbilda alla kommunens anställda, det vill säga runt 10 000 personer. Att dra ner på bruket av kemikalier i samtliga kommunala verksamheter är en viktig del av Borås miljömål.

