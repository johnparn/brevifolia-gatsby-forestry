---
content_type: article
title: Ny bok gör upp med gamla bilder av sjuksköterskan
original_id: 15736
slug: ny-bok-gor-upp-med-gamla-bilder-av-sjukskoterskeyrket

---

Manliga sjuksköterskor, läkare från Iran och patienter som inte alltid får den vård de har rätt till för att de uppfattas som avvikande – det är några av de personer som får komma till tals i en ny bok som vill skaka om vår bild av vården.

Kall – kallelse från Gud. Att känna sig kallad, att ha en mission, eller viga sitt liv åt en uppgift utan att tänka på någon form av egen vinning eller ersättning.

Så står det i Wikipedia om ordet kall. Det där med kall var, gamla föreställningar av henne till trots, ingenting för Florence Nightingale. Den engelska överklassdamen Florence Nightingale levde på 1800-talet och var den som skapade sjuksköterskeyrket. Hon såg yrket som ett jobb som krävde kompetens och som sjuksköterskorna skulle ha en rimlig lön för. Hon var också statistiker och grundare av världens första utbildning för sjuksköterskor.

Författaren Åsa Moberg berättar om henne i boken “Genusyrsel och normuppror, en antologi om vård, värderingar och jämställda löner”, som nyligen getts ut av Vårdförbundet.

> Sjuksköterskan är inte en kvinna som ser som sin uppgift i livet att vårda andra

Sjuksköterskan är inte en kvinna som ser som sin uppgift i livet att vårda andra – och det har yrket, som Åsa Moberg skriver, egentligen inte varit sedan Florence Nightingales tid. Men bilden lever envist kvar, och den bidrar till att hålla nere statusen.

### Ville väcka liv i genusdebatten

Antologin “Genusyrsel och normuppror” vill visa på andra sätt att vara sjuksköterska och därigenom också höja yrkets status. En grupp forskare, en präst, en humorist och ett par medlemmar i riksföreningen för hbtq-sjuksköterskor – tillsammans vrider och vänder de på den gängse bilden av sjuksköterskan, för att skapa en ny och mer modern bild av yrket.

![Vårdförbundets antologi ”Genusyrsel och normuppror – en antologi om vård, värderingar och jämställda löner".](https://www.suntarbetsliv.se/wp-content/uploads/2013/09/genusyrsel_160x205-ab-1.jpg "Vårdförbundets antologi ”Genusyrsel och normuppror – en antologi om vård, värderingar och jämställda löner".")

Bakgrunden är ett kongressbeslut från 2011. Då beslöt Vårdförbundet att ett av deras viktigaste mål var att väcka liv i genusdebatten för att på så vis sätta fokus på “felvärderingen av medlemmarnas yrken och arbetsinsatser”, som det står i beslutet.

Därför får skribenterna ställa frågor som handlar om status och osynlighet. Hur gör man till exempel som lesbisk för att inte reduceras till “den lesbiska sjuksköterskan”, utan i stället får uppfattas som en person med flera egenskaper?

Hur gör en manlig sjuksköterska när han får ta del av unkna kvinnoskämt bland grabbarna i bastun, skämt som bryter mot hans egna värderingar och erfarenheter av kompetenta kvinnliga arbetskamrater? Ska han hålla tyst eller ta strid för det han egentligen tycker?

### Positiva motbilder

Men skribenterna ger också positiva motbilder. Forskaren Klara Regnö har undersökt hur kvinnliga chefer i kommunal äldreomsorg skapar sig egna chefsroller och kan utveckla sidor av sig själva som inte självklart associeras som kvinnliga. Därför uttrycker många av dem en stark arbetsglädje, trots tuffa villkor med många underställda och långt till de egna cheferna.

Författaren Kawa Zolfagary presenterar statistik som visar att utlandsfödda är överrepresenterade i vårdyrkena. Mer än var fjärde läkare i Sverige är född utomlands. En enorm resurs med alla dessa människor som kan möta patienter med andra språk och erfarenheter än de gängse i Sverige, påpekar han.

Men han berättar också om en undersökning från Karolinska institutet som visar att utlandsfödda kvinnor oftare drabbas av förlossningskomplikationer. Bland kvinnor födda i Afrika söder om Sahara, och i Latinamerika, var det femtio procent vanligare.

### Vill ha förändring

“Jag vill ha förändring”, skriver Vårdförbundets ordförande Sineva Ribeiro i sitt förord. “Jag vill att Vårdförbundets medlemmar ska värderas efter vad de bidrar med till verksamheten, och jag vill se sjukvårdens hierarkier raseras och ersättas med teamarbete.”

Kanske antologin “Genusyrsel och normuppror, en antologi om vård, värderingar och jämställda löner” kan bidra till det. Den kan åtminstone bidra till att skaka om en del av våra bilder av vad vårdyrket är.

