---
content_type: article
title: Lappar vapen i evig jakt på mindre och större problem
original_id: 15656
slug: lappar-vapen-i-evig-jakt-pa-mindre-och-storre-problem

---

– När det  finns något som stör varje dag skapar det onödig stress, säger Sophie Rodebjer, dietist och ständig förbättringskonsult. Vid Enköpings lasarett väver de samman Lean med arbetsmiljöarbetet: varje vecka löser de problem de skrivit upp på färgglada lappar.

Arbetsvardagen – hur man jobbar rent praktiskt och hur man organiserar arbetet – kan vara både en friskfaktor och en riskfaktor. På lasarettet i Enköping har de med bägge perspektiven, när de i vardagen samlar och bearbetar förtretligheter och knöligheter. På de tolv avdelningarna har de kommit olika långt. Medicinmottagningen, med ett 25-tal anställda, hör till de arbetsplatser som kommit längst. Tillsammans med fem andra avdelningar deltar man i ett treårigt forskningsprojekt som handlar om att föra samman det hälsofrämjande arbetet och verksamhetsutveckling a la Lean.

### Det mest vardagsnära

På många håll i sjukvården och även i kommuner har man börjat använda den japaninspirerade metoden. Lean innehåller många delar. Och man kan införa den på mycket olika sätt. Kerstin Strandberg Wilbrand, verksamhetsutvecklare på Enköpings lasarett, berättar att de medvetet valde att inte ta allt på en gång. Istället startade de 2009 med det mest vardagsnära: ständiga förbättringar, eller kaizen som det heter på japanska. Hon tror att det enkla i starten förklarar varför de har lyckats så bra att få igång en bred, livlig och uthållig verksamhet på många avdelningar.

– Det går ofta upp och ner i början och då är det nödvändigt med mycket stöd, för att få det att fortsätta, säger hon.

Rent praktiskt handlar ständiga förbättringar om att få alla att i vardagen skriva så kallade kaizenlappar om allt, från mycket stort till mycket smått, som de tycker är problem. Det här skiljer sig från traditionell förslagsverksamhet, bland annat genom att det just bara är problemet som de skriver ner, förklarar Kerstin Strandberg Wilbrand. Möjliga förslag ska så många som möjligt vara med om att diskutera fram, på någon form av arbetsplatsmöte. Alla får skriva på att de tagit del av problembeskrivning, förslag och beslut.

Lokala kaizenombud på avdelningarna håller i kaizenlapparna och mötena. Ofta beslutar de anställda att pröva en lösning en tid, för att sedan ta upp frågan igen. Ibland kan man direkt hitta en förbättring, som går att genomföra rakt av. Men enligt modellen ska man följa upp samtliga beslut, för att se om det verkligen blev som man hade tänkt sig eller om det finns några kvardröjande eller nya problem.

Först var kaizen bara avsett för rena verksamhetsfrågor. Och detta kan ju vara brett och svårt nog. Efter ett tag vävde man in i Enköping frågor om patientsäkerhet och miljö och särskilda ombud för dessa frågor började samarbeta med kaizenkonsulterna. Hösten 2011 tillkom arbetsmiljön och våren 2012 det hälsofrämjande perspektivet.

I satsningen på kaizen ingår också ett belöningssystem, som på medicinavdelningen innebär att de 25 första genomförda förslagen ger 2 500 kronor, med möjligheter att få mer i ett andra steg – men då krävs också många fler förbättringar. Belöningspengarna använder de på arbetsplatserna för trivselhöjande aktiviteter – allt från att åka gocart till räkkryssning, trevliga aktiviteter som ofta sker i anslutning till planeringsdagar, ibland på fritiden, berättar Kerstin Strandberg Wilbrand. På de kvartalsvisa kaizenkonsultmötena diskuterar de ibland hur små förbättringsförslag kan vara. Men inställningen är mycket tillåtande. Man vill helst inte införa restriktioner som sätter lock på uppfinningslustan.

### Luftar små men viktiga saker

> Min senaste kaizenlapp handlade om att få dynor med handtag, lyftmadrasser, för att lyfta patienter på ett sätt som sparar ryggar

Sophie Rodebjer är dietist och en av medicinmottagningens två kaizenkonsulter.

– Den största förändringen sedan vi började är att vi kan kommunicera på ett helt annat sätt. Kaizen har verkligen öppnat upp både uppåt och nedåt, säger hon. Även tidigare var det här ett ställe där man inte var främmande för att ta till sig nytt tänkande. Men ändå kunde man sitta länge och själv gnaga på ett problem, för att man inte visste hur man skulle ta upp det. Var det tillräckligt viktigt för att skriva ett e-brev till ledningsgruppen? Nu kan man lufta även små saker, som är viktiga för verksamheten.

Sophies egen allra första kaizenlapp handlade om en massa rutiner som hon som ny på tjänsten som dietist hade fått ärva, men inte kunde se nyttan med. En hel del förbättringsförslag handlar just om att förenkla rutiner – ibland genom att avskaffa dem. Hon bläddrar på måfå bland de senaste lapparna som de har diskuterat. De handlar om en förenkling av pappershantering när patienter remitteras till fotvårdare, om rutiner vid datorstrul, risker med allergitest och paket med tester i samband med hjärtundersökningar (fler och utförligare exempel i ett fördjupningsavsnitt ).

### Gröna prickar för att tänka hälsa

– Varje gång vi funderar över hur vi ska lösa ett problem i verksamheten, försöker vi också tänka på vilka hälsoperspektiv det finns, berättar Sophie. För att komma ihåg att ha med det ända från början, har vi börjat märka kaizenlapparna med gröna prickar, för att dubbelkolla och tänka en gång till.

Det finns en del lappar som handlar om friskvårdsarbetet. Och på de lappar som har en tydlig koppling till arbetsmiljö skriver man “ARB”. 2011 ersatte lasarettet årliga handlingsplaner för arbetsmiljön med att man fortlöpande arbetar med kaizenlappar om arbetsmiljön – något som säkert kan få en och annan arbetsmiljöveteran att bekymrat rynka pannan. En kopia av ARB-lapparna går också mycket riktigt till personalchefen, som vill se att man inte missar något med det nya arbetssättet. Och en och annan avdelningschef kör dubbelt i början, med både lappar och handlingsplan…

Sophie upplever att de nu står inför ett nytt steg: de ska titta på arbetskedjor som går över olika enhetsgränser. De börjar med hela flödet för strokepatienter, från ambulansen över akuten och medicinavdelningen, till utskrivning och återbesök på medicinmottagningen. Det här är viktigt eftersom vården hänger ihop och många problem på en arbetsplats inte går att lösa på egen hand.

På mottagningen är de exempelvis beroende av tillgången till läkare. Läkarbrist gör att de inte alltid har det antal läkare som de behöver, utan tvingas ta in hyrläkare. Läkarna delar de dessutom med akuten och medicinavdelningen (där patienter ligger inne för vård) – och dessa har alltid har företräde när deras patienter har allvarliga problem. Då måste mottagningen ställa in planerade patientbesök och boka om. Tillsammantaget skapar detta stora svängningar i arbetstryck. Det är en utmaning att hantera, både för verksamhetens kvalitet och de anställdas välmående.

Svänger gör det också om kaizenlapparna, konstaterar Sophie Rodebjer:

– Det varierar mycket hur många lappar var och en skriver. Och det går upp och ner när det gäller hur många lappar som vi får in. Men vi har aldrig nått en punkt där det inte finns något att skriva om. Jag tror att det kommer att flöda mer igen, i samband med patientflödesanalyserna som ger oss mycket nytt att jobba med, säger Sophie.

### Ordning och reda i hälsofrämjande arbete

Kaizenkonsulterna arbetar tillsammans med skyddsombud och hälsoombud. Kicki Elovsson, hälsoombud och undersköterska på lasarettet sedan 30 år, arbetar på medicinmottagningen.– I början kändes det lite löjligt att skriva kaizenlappar. Men vi kom snabbt in i det och nu kommer det automatiskt att skriva en lapp så fort man vill ha någon liten förändring, säger hon. Det är bra att förslagen kommer ut, så att alla får tycka och tänka om vad man kan göra. På lasarettet har de länge satsat mycket på friskvård och 22 hälsoombud träffas två gånger om året för att arbeta fram årets hälsoplan, som innehåller hälsoprofil, motionsmöjligheter, föreläsningar på hälsoteman och den årliga försommarfesten.

Ett arbete som främjar hälsan – det är för Kicki ett arbete där hon trivs, helt enkelt:

– Det är A och O, vantrivs jag är det ingenting som fungerar. För att jag ska trivas behöver jag ha bra arbetsmiljö och bra jobbarkompisar. Och så ordning och reda! Det är viktigt för mig. Det handlar om att alla jobbar lika och exempelvis lägger saker på rätt ställe.

Som hälsoombud har Kicki tidigare främst informerat om alla aktiviteter, men nu arbetar hon mer aktivt med kaizenlapparna.

– Min senaste handlade om att få dynor med handtag, lyftmadrasser, för att lyfta patienter på ett sätt som sparar ryggar.

I Enköping har all vårdpersonal rätt till en friskvårdstimme på betald arbetstid, vilket inte är så vanligt idag. Men de allra flesta på medicinmottagningen har svårt att i praktiken hinna ta ut den. Detta är ett dilemma som både kaizenkonsulten Sophie och hälsoombudet Kicki tar upp. Eftersom man arbetar bättre och mer koncentrerat om man är fysiskt aktiv, påverkar detta också verksamheten, konstaterar Sophie. Men hur de ska underlätta för fler att utnyttja sin timme har de inte löst än.

### Jättebra om två trycker på

Det finns många arbetsförhållanden som påverkar hälsan och trivseln. Temperaturen i vissa rum som ofta är för varma på sommaren och för kalla på vintern. Det är trångt i lunchrummet. Arbetsställningarna är en ständig fråga. De har skaffat allt fler höj– och sänkbara bord och behandlingsstolar som alternativ till sängar är en annan förbättring. Även belysningen har de förbättrat steg för steg. Trasslande vårdteknik och sega datorsystem hör också till prövningar som de tampas med.

Det här är frågor som både hälsoombud och skyddsombud tänker lite extra på. Men det uppstår inga revirstrider, försäkrar Gunilla Andersson, skyddsombud och undersköterska sedan över trettio år. Ibland går deras lappar i varandra, men det tycker hon bara ger ökad tyngd åt frågan:– Det kan vara jättebra att det är två som trycker på, så kan det bli en förändring.

Hon tycker att man genom att prata ihop sig om olika irritationsmoment svetsar samman gruppen, som får mer delaktighet och inflytande. Och det finns stora fördelar med en arbetsorganisation, där man fördelar ansvar för olika frågor på olika anställda. Samtidigt är det klart att detta tar tid – men allt utvecklingsarbete tar tid, påpekar hon. Och en hel del förbättringar resulterar ju också i att man frigör tid.

– En del förbättringslappar blir vilande, för att de problem vi tar upp involverar andra i vårdkedjan och vi inte kan se någon omedelbar lösning på vår egen arbetsplats.

### Syndabockar och långbänkar

Även avdelningschefen Catharina Landstedt skriver kaizenlappar och deltar i diskussionerna om möjliga lösningar.

– Men ibland håller jag en låg profil, när de berörda själv vet mycket mer om frågorna som vi behandlar, säger hon. Det förekommer också att vi tillsätter en arbetsgrupp som jobbar vidare med problem och lösningsalternativ. De allra flesta lappar ger resultat, även om det också finns några riktiga långbänkar.

– Det här är också ett bra sätt att dokumentera alla förbättringar och förslag. När det kommer nya förslag inom ett område, kan vi gå tillbaka och se vad vi tidigare diskuterat och kommit fram till.

Exempel på förslag efter diskussion om kaizenlappar
---------------------------------------------------

*   Patienter som ska få hjälp av dietister, fortvårdare och diabetessjuksköterskor får enklare vårdbesked istället för som tidigare internremisser, som måste skannas in.
*   Avbrott i datorsystemet skapar stor stress och det fanns en osäkerhet om vad man gör vid datorstrul. Lösningen blev att på ett möte gå igenom av en pärm om rutiner vid avbrott.
*   I samband med allergitester hanterar vårdpersonalen allergiframkallande ämnen och detta är en hälsorisk. De diskuterar olika lösningar som bättre utsug, särskild plats för tester – och test med färre ämnen.
*   I samband med hjärtundersökning finns ett standardpaket med prover som man ska se över, eftersom det har tillkommit en del analyser, samtidigt som hjärtläkarna inte använder andra lika mycket som tidigare. Översynen ökar patientsäkerheten samtidigt som den minskar de anställdas irritation över onödigt många klickanden i datasystemet.
*   På en skrivtavla ska de som varit på någon utbildning eller information skriva upp sig, för att på fikarasten på tisdagar förmedla sina nya kunskaper.
*   På medicinmottagningen har inte de inte råkat ut för några allvarliga händelser med hot och våld, men det har förekommit några otrevliga incidenter. Därför ska det alltid vara bemannat med minst två personer samtidigt, även under raster.
*   Vid hjärt-lungräddning kan det bli stressigt att koppla ihop den utrustning som i övrigt ligger färdig i en påse – nu har de minskat starttid och stress, genom att allt som går att förbereda är gjort.

