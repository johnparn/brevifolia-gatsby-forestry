---
content_type: article
title: Gröna och röda kort för arbetsmiljön i andras hem
original_id: 15591
slug: grona-och-roda-kort-for-arbetsmiljon-i-andras-hem

---

Den senaste höststormen och rökande brukare. Det är utmaningar i hemtjänsten som Vinslövs Team Gul tacklar i en cirkel om ”Vård i annans hem”, med ett material från Suntarbetsliv.

Team Gul har sju medlemmar och är en av fyra team i Vinslövs hemtjänstgrupp (totalt finns elva grupper i Hässleholm). Deras arbete med vård och omsorg i annans privata hem har många sidor och frestar på både fysiskt och psykiskt. Anställda kan drabbas av både arbetssjukdom och arbetsskador.

Materialet “Vård i annans hem” har sex dukar med olika former av underlag för att få igång diskussioner och deltagarna enas om hur deras läge är inom olika områden, genom att lägga ut röda, gula eller gröna kort.

På dagens arbetsplatsträff är Team Gul inne på andra träffen inom ett introduktionsblock. Nästa gång ska de börja med ett block, “Vilka vi är”, där de först ska se tillbaka på sin historia och diskutera framtiden. Och följande gång ska de arbeta med “Roller runt brukaren” för att förstå andra yrkesgruppers uppdrag och utmaningar.

I ett tredje block, “Vårt arbete”, ska Team Gul först arbeta med helhetsbilden av hur allt fungerar: “Från ärende till uppföljning”. På följande träff ska teamet diskutera “Situationer i vardagen”, som bygger på berättelser från kollegor runt om i landet. I ett avslutande block ska de summera och följa upp alla sina reflektioner.

### Alla ska vara med

På den allra första arbetsplatsträffen jobbade Team Gul med temat “Hur pratar vi med varann?”. Teamledaren Camilla Larsson berättar att alla sju i gruppen har lätt att tycka till och man har arbetat på att skapa en öppnare atmosfär, som tillåter olikheter.

– Numera känner alla förtroende och vågar säga sin mening, även om den avviker från de andras, säger. En del ser saker främst rakt fram, men kanske längre. Andra har mer bredd i sin tanke. Tillsammans har vi djupet.

Det har blivit en annan stämning på arbetsplatsträffarna, med inriktning att alla ska vara med och att de kan något i frågan, menar hon.

### Ofta bra koll på arbetsläget

På dagens arbetsplatsträff tar arbetslaget itu med “Vår arbetsmiljö”. En fråga lyder: Är ni bra på att förebygga arbetsplatsolyckor?

– Det är inte helt bra rent allmänt, det finns alltid saker att förbättra, säger enhetschefen Nina Laine. Vi har inte genomfört skyddsronden som vi pratat länge om. Men hjälpmedel är vi duktiga på.

– Vi har ofta bra koll på arbetsläget, fast volymökningen skenar iväg och våra planeringar glider oss ur händerna, säger Jessica Lövgren.

Där får teamet goda vitsord från enhetschefen: de är väldigt flexibla och hittar bra lösningar för att ta hand om alltfler brukare.

– Vi känner oss säkra med rutinerna, säger Camilla Larsson, som tycker att de får bra backup från de andra grupperna, och från chefen.

> Det finns alltid saker att förbättra

### Handlingsplan för hantera krav från anhöriga

Karin Hector, skyddsombud på Kommunal, tar upp en stor och svår fråga: kraven från de anhöriga.

– Ofta kan man ha gjort klart med upplägget med brukaren, och så kommer anhöriga in och ställer sina krav, säger hon. Brukarna är ofta lättare att komma överens med. Men en del anhöriga vill inte flytta på en matta eller stol som alltid funnits där.

Nina Laine förklarar att hennes uppgift är att tala med anhöriga när det uppstår problem och att man behöver göra en handlingsplan för hur man ska hantera deras krav.

### Framförhållning för oväntade lägen

Så handlar det om Hot och våld, en allvarlig fråga där det redan finns en tydlig handlingsplan, påpekar Camilla Larsson.

– Rädslan för hotfulla brukare har försvunnit med den. Vi vet hur vi ska agera. Vi kan vara mer lugna och tydliga även om en brukare blir upprörd, säger Jessica Lövgren.

– Ja, det är bra med framförhållning. Då vet vi vad vi ska göra i oväntade lägen, säger Camilla Olofsson.

Faror vid bilkörning och transporter är nästa fråga och en färsk fråga är Simone – så hette den kraftfulla novemberstormen 2013.

– V ska inte ska åka ut när vi riskerar få träd på oss, säger Nina Laine. Jag hörde att du Jessica i alla fall åkte ut till en brukare?

– Det var inte så riskabelt när jag for, tyckte jag. Brukaren behövde tillsyn, svarar Jessica Lövgren.

Information var oklar vid Simonestormen, nu har de formulerat en mer tydlig regel: vid stormvarning ställer man in alla bilburna besök.

### En hel arsenal med lockande åtgärder

Så var det ett inte helt ovanligt, men svårlöst, problem: Brukarnas rökning.

– Vi försöker ha som regel att brukaren inte ska röka en timme innan vi kommer, och att man vädrar strax innan, säger enhetschefen. Här är det viktigt med öppenhet. Alla måste ta upp sådant som riskerar vård och arbetsmiljö. Såväl om rökning som om alkohol och droger.

Så rullar diskussionen på hela eftermiddagen. Det handlar om förflyttningar, svåra sådana som rullstolar uppför trappor, och om kyla i brukarhemmet och om råttor. Eller om mångkulturella möten med såväl trivsel som konflikter.

Personalen har en hel arsenal med lockande åtgärder när de vill hjälpa brukare som gör motstånd mot insatser som man har beslutat, som när man behöver sanera en bostad eller fräscha upp en person. Då kan man locka med spa, bastu, badkar och sköna dagar på äldreboendet Sjögläntan, plus klädtvätt.

### Klart viktigt av hygienskäl

En fråga som irriterar personalen är bristen på arbetskläder. Där finns inga pengar för att köpa, och personalen måste använda sina egna kläder, säger Nina Laine. Fast kanske är det ett beslut på väg under nästa år.

– Det är märkligt att personalen på äldreboenden får arbetskläder. De rör sig ju bara i en och samma miljö medan vi rör oss i olika med ökad risk för smittor, säger Sandra Shkupolli.

– Ställ krav, uppmanar skyddsombudet Karin Hector. Det saknas två miljoner kronor i budgeten. Men det här är ju klart viktigt av hygienskäl, så det borde man prioritera.

### Många gröna kort – och några röda

När teamet kommer till slutet, och har lagt fram alla bilder med svaren som gäller hos dem, blir det nästan bara gröna färger på översiktsduken. Ett par röda kort finns där, om förebyggande arbete och den saknade skyddsronden, plus om Faror vid bilkörning med besöket under stormen Simone.

– Helt tydligt har arbetsmiljön blivit bättre, säger Karin Hector, även om mycket återstår för att få en god arbetsplats i flera hem. Men det går åt rätt håll.

Ett mål för materialet “Vård i annan hem” är att förebygga ohälsan bland hemvårdspersonalen. Enligt Nina Laine är hemtjänstgruppen är förhållandevis frisk, med liten sjukfrånvaro och liten omsättning av personalen.

– Frånvaron har minskat något. Men det känns som att trivseln och omsorgen om varandra ständigt ökar. De flesta har bra koll på jobbet och gott självförtroende. När man blir bra på att berätta om sig själv, funkar det även bättre i jobbet.

Hon är helt övertygad om att materialet från Suntarbetsliv kommer att förstärka de goda tendenserna i personalgruppen, så att alla blir ännu mer självständiga – och ser till att de har en god arbetsmiljö, som man inte tummar på.

