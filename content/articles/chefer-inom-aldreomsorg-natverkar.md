---
content_type: article
title: Chefer inom äldreomsorg nätverkar
original_id: 15638
slug: chefer-inom-aldreomsorg-natverkar

---

I Skåne ordnas återkommande träffar för mellanchefer inom äldreomsorgen. Här får de tips på lösningar av problem och känslan av utsatt ensamhet krymper.

“Ibland kan situationen kännas hopplös och Du upplever en stor ensamhet i din roll som chef”, så står det i inbjudan från Kommunförbundet Skåne. Sex gånger om året ordnar FoU-enheten på Kommunförbundet Skåne träffar för chefer.

Annica Forsgren, som håller i träffarna, berättar att det cheferna mest efterfrågar är just att få prata med varandra.

– Vi har tidigare haft föreläsningar, men de vill mest ha tid för att prata med varandra i smågrupper, säger Annica Forsgren.

Charlotte Sandström, ansvarig för hemtjänsten natt i Örkelljunga, brukar komma på de flesta träffarna. Hon som jobbar i en liten kommun slås ofta av hur likartade problem hennes kollegor har, oavsett om de jobbar i en liten eller stor organisation.

– Alla brottas med problem som har att göra med personalfrågor, konflikter, besparingar och ekonomin. Det som däremot skiljer är lösningarna. Det är bra att få input från andra håll, hur de jobbar, säger Charlotte Sandström.

> Förbered för konstruktiva samtal

### Få ur sig

Annica Forsgren berättar att allt som sägs under träffarna måste stanna i rummet. Det gör att alla kan berätta fritt.

– Det kan vara skönt att få “kräka av sig”, säger Annica Forsgren.  
Verksamheten har funnits sedan år 2003. Under perioden har det skett en positiv förändring för mellanchefer.

– De verkar som att de riktigt stora personalgrupperna har försvunnit. Det är många kommuner som har jobbat aktivt med det.

Det som fortfarande tynger många mellanchefer är alla sidouppgifter som de tycker tar tid från det riktiga arbetet. Men de sista träffarna har det i stort sett bara varit en fråga som har diskuterats: besparingarna.

– De blir stärkta av att andra har samma situation. Samtidigt så kan de komma med positiva förslag till varandra, hur man kan lösa olika problem, säger Annica Forsgren.

### Nya impulser

Charlotte Sandström menar att träffarna ger henne impulser att arbeta på nya sätt. Det har också hänt att hon ringt någon från träffen efteråt när hon behövt hjälp hur hon ska lösa ett problem.

Vare sig Annica Forsgren eller Charlotte Sandström känner till något liknande nätverk.

– Jag tror att det är många som skulle vara hjälpta av att träffas på det här sättet. En bra förutsättning hos oss är också att Annica (Forsgren) förbereder träffarna så att det blir konstruktiva samtal, inte någon träff för att bara gnälla, säger Charlotte Sandström.

