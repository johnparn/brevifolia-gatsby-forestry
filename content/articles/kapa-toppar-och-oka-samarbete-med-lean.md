---
content_type: article
title: Kapa toppar och öka samarbete med Lean
original_id: 15660
slug: kapa-toppar-och-oka-samarbete-med-lean

---

Nya rutiner har kapat arbetstoppar och gjort det lättare att samarbeta. Så har lean-modellen förbättrat arbetsmiljön för medarbetarna vid bygglovsenheten i Täby.

I augusti 2011 inledde bygglovsenheten i Täby ett arbete för att se över sina rutiner. Syftet var både att arbeta mer effektivt, fatta mer rättssäkra beslut – och förbättra arbetsmiljön. Som verktyg för förändringen valde kommunen att arbeta med metoden lean.

Ett och ett halvt år senare har mycket blivit bättre, men fortfarande finns en hel del kvar att göra. Inför det fortsatta arbetet är förhoppningen att medarbetarnas individuella olikheter ska få ett större utrymme.

– Effektiviteten får inte ske på personalens bekostnad, säger bygglovshandläggare Björn Arvidsson och menar att ledningen måste ta mer hänsyn till enskilda medarbetares starka och svaga sidor.

### Mer jobb när kommunen växer

I entrén till kommunhuset i Roslags Näsby ett par mil norr om Stockholm finns en skalenlig modell av Täby kommuns nya centrum. Hit ska hela kommunförvaltningen flytta 2015. Till dess är det trångt på bygglovsenheten på plan fyra. I den långa korridoren småspringer flera handläggare på väg till eller från olika möten. Många kontakter sker fortfarande i det verkliga livet och inte i de “digitala rum” som kommunen inbjuder till i broschyren Nu är det enklare att bygga i Täby kommun…

Kommunens politiska ambition är 9 000 nya bostäder till år 2030 och medarbetarna på bygglovenheten förbereder sig så gott det går.

– Vi har redan mycket att göra och mer lär det bli när fler av kommunens stora utbyggnadsprojekt drar igång, konstaterar Björn Arvidsson.

### Bättre koll med gemensamma rutiner

Tillsammans hanterar enhetens fyra handläggare, fyra byggnadsinspektörer och fyra koordinatorer mellan 800 och 1000 ärenden per år. Med hjälp av lean har de bland annat tagit fram gemensamma mallar och rutiner som ger dem bättre koll på ärendeflödet. På köpet har det också blivit lättare att få avlastning vid arbetstoppar och frånvaro. Något som underlättar arbetet för enhetschefen Mikael Mattsson.

– Är någon handläggare på semester eller sjuk en längre period så är det lättare att fördela om ärendena, säger han. Förutom en tydligare arbetsprocess har alla fått en inblick i vad alla andra gör, vilket ökar förståelsen och gör att alla numera tydligare ser hur de kan underlätta för varandra. Större medvetenhet om vad andra gör och insikten i att det är ett lagarbete gör det dessutom lättare att be om hjälp.

### Inspiration från en lastbilsfabrik

Anledningen till att valet föll på metoden lean var kommunledningens besök på Scanias bilfabrik i Södertälje år 2010. Då hade stadsbyggnadsförvaltningen gjort en omorganisation med nya chefer på alla nivåer. Innan dess hade medarbetarna genomlevt en period av många chefsbyten och under vissa perioder hade bygglovsenheten varit helt utan enhetschef. Ett faktum som den nya stadsbyggnadschef Johanna Dillén direkt såg effekterna av i en medarbetarenkät.

– Många var nöjda med sitt eget arbete men inte med gruppens. Det var ett mycket ovanligt resultat som tydde på stora brister i samverkan. Det är ju näst intill omöjligt att hitta ett gemensamt arbetssätt utan chefer, konstaterar hon i efterhand.

### Omvänd skeptiker

Idag håller flera av medarbetarna på bygglovsenheten med om beskrivningen av läget och menar att det var tvunget att göra något åt situationen. Alla var dock inte lika positiva till förändringen när det begav sig. En av skeptikerna var byggnadsinspektör Dennis Sylvander:

– Jag hade svårt att se hur ett schema för att flytta en mutter hit eller dit, skulle kunna hjälpa oss. När den anlitade konsulten berättade att arbetet skulle ta en dag i veckan undrade många med mig hur det skulle gå. Det var en tuff tid eftersom de flesta av oss hade mer arbete än vi klarade av, säger han och tillägger att det mesta numera fungerar bra.

> Ta tag i de stora tidstjuvarna

### Leanspel gjorde tidstjuvarna synliga

Det praktiska arbetet kom igång slutet av augusti 2011. För att medarbetarnas bättre skulle förstå varandras arbetsuppgifter inleddes arbetet med ett så kallat leanspel. Resultatet finns bevarat i form av en rulle brunt omslagspapper längst in i arkivet. På pappret är alla steg i bygglovsprocessen placerade längs en tidsaxel; öppna och läsa post, stämpla handlingar, första granskning av handlingar, registrering av ärende…

Runt varje arbetsmoment finns gröna och rosa klisterlappar med olika handstilar. På de gröna har medarbetarnas förtydligat sina arbetsuppgifter. På de rosa har de beskrivit problem. Tillsammans bildar lapparna ett schema som visar hur det egna arbetet påverkar de övrigas.

När kartläggningen var klar började enheten med att ta tag i “stora tidstjuvar” som var relativt enkla att åtgärda.

Enligt enhetschefen Mikael Mattson upplevdes många fel vid överlämning av ärenden från en yrkesgrupp till en annan. Till exempel såg mapparna med ärenden som skulle expedieras väldigt olika ut beroende på vem som skrivit beslutet. För att underlätta detta använder alla handläggare numera ett gemensamt utformat korgsystem som gör det lättare att både hitta ärendena och se var de befinner sig i processen.

### Gemensamma rutiner underlättar samarbete

Medarbetarna tog också fram gemensamma mallar och checklistor som alla kom överens om att använda. För bygglovsenheten handlade det om alla arbetsmoment från ansökan till expediering av beslutet.

– Rutinerna innebär att alla numera lättare kan hjälpa till med eller ta över ett ärende om någon blir sjuk eller har för mycket att göra. En annan fördel är att nyanställda lättare kan komma in i arbetet, säger Ewa Blom som tidigare arbetade som koordinator.

Våren 2013 blir byggnadsinspektörerna klara med sina mallar och när allt fungerar ska det enligt byggnadsinspektör Dennis Sylvander bara vara “datum, diarienummer och namnteckning” som skiljer ärendena åt.

### Två arbetsmöten i veckan

För att behålla och utveckla sin nyvunna samsyn och så långt som möjligt garantera rättssäkra beslut går handläggarna gemensamt igenom och fördelar nya ärenden två gånger i veckan. En gång i veckan rapporterar de också hur mycket de har på gång vilket i tur gör det möjligt att fördela ärenden utifrån arbetsbelastning och kompetens.

– För att det ska fungera måste chefen vara delaktig i det dagliga arbetet, veta vad som är på gång och hjälpa oss att prioritera. säger Christina Delin, koordinator och skyddsombud för fackförbundet Vision.

### Nöjda kommuninvånare

Trots att det fortfarande finns en hel del att göra visade medarbetarenkäten från 2012 en stor förbättring på gruppnivå. Enligt förvaltningschef Johanna Dillén har index ökat från 70 till 76 vilket hon tolkar som att medarbetarna mår “mycket bättre”. Mer går inte att läsa in eftersom enkäten bara görs vartannat år och flera av enhetens medarbetare har slutat och ersatts av nya.

Snabbare handläggning gynnar dock kommunens invånare. Enligt Bygglovalliansens enkät 2012 är 87 procent av täbyborna nöjda med bemötandet från enheten. Senaste Nöjd Kundindex (NKI) visade också att många tycker att handläggarna är “proffsiga och inger förtroende”. För att förbättra resultaten ytterligare har enheten satt upp egna nya mål. Ett sådant är att ett planenligt komplett ärende bör ta högst 14 kalenderdagar från ankomst till expediering.

Men maximal effektivitet är inte allt. För att jobbet ska fungera menar medarbetarna på bygglovsenheten att den psykosociala arbetsmiljön måste få ett större utrymme i det fortsatta arbetet med lean.

– Vi måste också ägna mer tid åt dessa frågor under våra skyddsronder, tillägger koordinatorn och skyddsombudet Christina Delin.

