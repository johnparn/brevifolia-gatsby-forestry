---
content_type: article
date: 2015-09-10T09:20:00
title: 'Utbildning om arbetsmiljö'
original_id: 15859
slug: utbildning-om-arbetsmiljo
image: "../images/erikhallsenius_evathulinskantze_ab_940x450_v2-scaled.jpg"
image_caption: 'Erik Hallsenius, Lärarförbundet, och Eva Thulin Skantze, Sveriges Kommuner och Landsting, har båda suttit i parternas arbetsgrupp för utbildningen.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

– Vi vill att den här utbildningen ska bli det självklara valet för alla verksamheter i kommun- och landstingssektorn, säger Eva Thulin Skantze, arbetsmiljöstrateg på Sveriges Kommuner och Landsting. Det handlar om en partsgemensam utbildning om arbetsmiljö, anpassad för dig som är chef eller skyddsombud i kommun- och landstingssektorn. Den finns snart att ladda ner från Suntarbetsliv.se.

Nu finns en ny arbetsmiljöutbildning för chefer och skyddsombud i kommun- och landstingssektorn. Det är arbetsmarknadens parter som tagit fram den genom sin egen förening Suntarbetsliv. Tre av sex moduler finns nu tillgängliga på Suntarbetsliv.se, de sista tre lanseras i juni 2016. Några viktiga kännetecken för Suntarbetslivs arbetsmiljöutbildning är:

*   _Den är kostnadsfri, webbaserad och genomförs vid fysiska träffar i den egna organisationen_
*   _Tanken är att organisationen utser egna lokala utbildningsledare_
*   _Den är utformad så att det ska vara lätt för deltagarna att känna igen sig och relatera till sin egen arbetsmiljö_

Att utbildningen är anpassad till de arbetsförhållanden som råder i kommuner och landsting är en stor fördel, menar Erik Hallsenius, ansvarig för Lärarförbundets förebyggande arbetsmiljöarbete.

– När man har gått klart den ska man kunna dra igång ett grundläggande systematiskt arbetsmiljöarbete ganska direkt på sin arbetsplats. Det blir kortare väg till att starta, säger han.

Han har suttit med i den arbetsgrupp för parterna som varit med och arbetat fram utbildningen. Dessutom har en större referensgrupp med chefer, skyddsombud och HR i kommuner och landsting bidragit med synpunkter och erfarenheter.

### Har funderat länge

Utbildningen är resultatet av en lång tids funderingar i bland annat parternas eget arbetsmiljöråd, där Eva Thulin Skantze är ledamot.

– Vi har grunnat på det här i flera år. Det behövdes en utbildning inriktad på kommuner och landsting, med en anpassning till de förutsättningar som gäller hos våra målgrupper. Det är också en styrka att vi som parter står bakom utbildningen gemensamt, säger hon.

> Vi har grunnat på det här i flera år. Det behövdes en utbildning inriktad på kommuner och landsting

Den här utbildningen ska ge grundläggande kunskaper i systematiskt arbetsmiljöarbete. Tanken är att så småningom bygga på med fördjupningar inom några områden.

– På lång sikt är målet att våra egna utbildningar bidrar till att kommuner och landsting flyttar fram positionerna inom arbetsmiljöområdet, så att vi kan få ett långsiktigt hälsofrämjande arbetsliv, och väl fungerande verksamheter, säger EvaThulin Skantze.

### Testas under hösten

Den nya arbetsmiljöutbildningen kommer innan slutproduktion att testas av chefer och skyddsombud i flera kommuner, landsting och ett Pactabolag, bland annat i Helsingborgs stad.

![Agneta Kallstenius](https://www.suntarbetsliv.se/wp-content/uploads/2015/09/agnetakallsteniusab-1.jpg "Agneta Kallstenius")– Suntarbetsliv är tydlig med att den nya utbildningen ska genomföras av lokala representanter för arbetsgivare tillsammans med ett skyddsombud. Det tror jag också på. Det blir en stark symbol för att samverkan är nödvändig för ett bra systematiskt arbetsmiljöarbete, säger Agneta Kallstenius, arbetsmiljö- och hälsocontroller på Helsingborgs stads HR-avdelning.

Kommun- och landstingssektorn har delvis andra utmaningar inom arbetsmiljön, menar hon.

– Vi har problem med stress och psykisk ohälsa, och många som arbetar med myndighetsutövning är offentligt utsatta. I utbildningen kan vi ta upp exempel som är viktiga för vår sektor.

I Helsingborg har de redan sin egen arbetsmiljöutbildning sedan fem år tillbaka, som bland annat Agneta Kallstenus har tagit initiativ till. Deras version är också framtagen partsgemensamt.

– Arbetsmiljölagen är rätt så spretig, med många föreskrifter att ta hänsyn till. Då är det bra att båda parter pratar ihop sig om hur man ska tolka lagstiftning och föreskrifter, så ![Martin Sjösten](https://www.suntarbetsliv.se/wp-content/uploads/2015/09/martinsjostenab-1.jpg "Martin Sjösten")att man får en gemensam syn på vilka dilemman som finns i den lokala arbetsmiljön, säger Agneta Kallstenius.

Martin Sjösten, regionalt skyddsombud för Kommunal i Helsingborg, ser fram emot att testa Suntarbetslivs arbetsmiljöutbildning i den egna kommunen.

– Vi som har erfarenhet av vår egen utbildning kan komma med konstruktiv kritik och säga vad vi tycker. Det är bra att vi kan vara med och påverka.

