---
content_type: article
date: 2014-03-12T01:52:00
title: 'Åstorp stöttar med rehabsamtal'
original_id: 15608
slug: astorp-stottar-med-rehabsamtal
image: "../images/annstrand_940x450-hb1.jpg"
image_caption: 'Det är bra att någon från facket alltid bjuds in till rehabsamtalen, tycker Ann Strand Fransson, ordförande för Kommunal i Åstorp.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Åstorps kommun har rehabmöten för den som är sjuk mer än tre gånger på ett halvår. Företagshälsovård, fack och närmaste chefen är med.

Åstorps kommun ligger i Skåne och har ett 50-tal arbetsplatser. För ett par år sedan började korttidsfrånvaron öka bland de anställda, här liksom i övriga Sverige.

– Vi vet att korttidsfrånvaro ofta leder till långtidsfrånvaro, så vi beslöt att göra något, säger Ann-Katrine Mårtensson, personalstrateg.

Det är bra att någon från facket alltid bjuds in till rehabsamtalen, tycker Ann Strand Fransson, ordförande för Kommunal i Åstorp.

Sedan tre år arbetar man därför efter en modell där den som är sjuk mer än tre gånger på ett halvår, kallas till ett rehab möte av sin arbetsledare. Med på mötet är närmaste chef och Inger Björkenhall, beteendevetare på kommunens egen företagshälsovård. Till mötet kallas alltid en facklig representant, som medarbetaren avgör ska vara med eller inte.

Inger Björkenhall från företagshälsovården samordnar mötet. Som utgångpunkt för samtalet använder hon en blankett med frågor, ganska lik Försäkringskassans frågor vid längre sjukskrivningar.

### Frågar om orsak till sjukskrivningen

Frågorna handlar bland annat om orsaker till sjukskrivningarna, om det finns arbetsuppgifter som ändå går att utföra, om medarbetaren har några förslag på hur arbetsgivaren kan underlätta för att medarbetaren ska slippa bli sjukskriven igen. De pratar också om hur han eller hon har det utanför arbetet.

> Den som varit sjukskriven ska känna att mötet är till gagn för honom eller henne

Om det behövs gör mötesdeltagarna upp en handlingsplan för vilka aktiviteter som ska genomföras, och när de ska vara klara. Gruppen bokar också tid för ett uppföljningssamtal.

Inger Björkenhall framhåller att man inte måste ha ett möte. Om den som varit sjukskriven bara haft oturen att få ett par förkylningar i rad är det kanske inte nödvändigt.

– Vi ska ta oss an de fall där behov finns, säger hon. Och den som varit sjukskriven ska känna att mötet är till gagn för honom eller henne.

### Fler sjuka i äldreomsorgen

Vidåsens äldreboende är en av de verksamheter som haft nytta av rehabsamtalen. Många anställda är lite äldre, och arbetet sliter på kroppen. Därför har de en högre genomsnittlig frånvaro än kommunen i stort. Annika Rudqvist är områdeschef. – Rehabsamtalen ger ett bra stöd, både för mig som chef och för den anställde, säger hon.

– När vi kommer in tidigt kan vi stötta medlemmen och påverka händelseförloppet mer. Vi kan ha kontakt både innan och efter mötet, och jag kan förklara hur saker fungerar och lotsa vidare till försäkringar eller annat stöd, säger hon.

