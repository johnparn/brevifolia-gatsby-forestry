---
content_type: article
title: Fler ordningsvakter medel mot ökande drogvåld på sjukhus
original_id: 15808
slug: fler-ordningsvakter-medel-mot-okande-drogvald-pa-sjukhus

---

Gamla missbrukare som tidigare uppträtt fredligt blir våldsamma av en relativt ny drog som ersätter amfetamin och är mycket mer oberäknelig, med värre biverkningar och inget motgift. Västmanlands sjukhus satsar nu på att ha två ordningsvakter istället för en – och en handlingsplan för vården.

Liselott Sjöqvist, biträdande sjukhuschef för Västmanlands sjukhus i Västerås, beskriver det som att drogen MDPV (metylendioxipyrovaleron) gör de här patienterna psykotiska. De blir okontaktbara.

– Det är väldigt viktigt att undvika att på något sätt uppträda hotfullt. Och så gäller det att tillkalla vaktpersonal, så att man kan få hjälp att ge dem lugnande medel.

Sjuksköterskan och skyddsombudet Gisela Klint beskriver hur det kan gå till på sjukhusets intensivvårdsavdelning när de får in MDPV-påverkade patienter.

– Vi har alltid högt tryck på intensivvården och ett tag var vi överbelastade när vi hade flera nedsövda MDPV-patienter som låg i respirator, säger hon.

– Vid uppvakningen kan det uppstå mycket förvirring hos de här patienterna. Men om vi ser att de inte befinner sig i rätt fas, utan att det finns för mycket oro i kombination med högt stresspåslag i kroppen, så kan vi söva ned dem igen för att se om det blir bättre en annan dag.

Gisela Klint tycker att det har blivit lite tryggare på senaste tiden, då representanter för de berörda enheterna och vaktbolaget satt sig ner för att göra en handlingsplan. En del i planen är att när MDPV-patienterna kommer in med ambulans ska vårdpersonal ge dem lugnande medel redan innan de kommer in på sjukhuset.

– Vi har vissa farhågor nu inför sommaren och semestrarna, då vi har färre personal som ska klara minst samma mängd av de här svåra patienterna. Vi ser ju att det finns en risk för att drogen sprider sig till ungdomsgrupperna, eftersom den inte är dyr och den är lättillgänglig, säger hon.

> vi har en handlingsplan för hur vi ska göra när vi möter de här patienterna

– Men genom att vi har en handlingsplan för hur vi ska göra när vi möter de här patienterna, så kommer det inte som en överraskning. Vi vet vad vi ska göra, och hur. Vi samarbetar också med sjukhuset i Eskilstuna och kan låna lite platser av varandra.

### Nya droger kräver nya analysformer

Hon berättar att sjukhuset i snitt under mars och april hade en MDPV-patient om dagen, och under samma period låg fjorton inne för intensivvård.

– Inflödet går i vågor. Det kan variera mellan nio och tre och ingen under en dag.

Med nuvarande analysteknik kan man inte på sjukhuset direkt se om en person har tagit MDPV. Idag skickar man prover till ett laboratorium på Karolinska i Stockholm, där man i Stridaprojektet satsar på att ta reda på innehållet i de olika så kallade internetdrogerna. Dessa går att köpa över nätet och få hem med posten, det är enklare, och i en del fall billigare. Men de är ofta också mycket mer riskabla. Det har förekommit flera dödsfall på senare år.

De här nya drogerna kallas ibland också designdroger eftersom knarkfabrikörerna har lekt katt och råtta med lagstiftarna: när en drog med en viss sammansättning förbjuds i lag, ändrar de designen lite – och vips finns det en ny, laglig – men minst lika farlig – drog.

Till skillnad från exempelvis amfetamin vet man mycket lite om hur droger som MDPV fungerar i olika doser. Och det skiljer mycket mellan olika individer. För de tidigare typerna av narkotika har de olika sätt få ner narkotikaruset. Förutom våldet har det också länge varit mycket stressande för de anställda att inte veta hur man skulle göra för att hjälpa.

### Hallucinationer äventyrar personalens säkerhet

– Det finns en rädsla och osäkerhet bland alla för när nästa våldsamma patient ska komma, säger Peter Palmqvist, sektionsledare vid akuten. Tidigare var det mest helgkvällar då man var inställd på att våld kunde förekomma. Men nu kan det vara när som helst på dygnet och när som helst i veckan, vi kan inte se något mönster. Därför är det bra med två väktare dygnet runt.

Han berättar att han själv mött de här patienterna vid flera tillfällen.

– Det är mest ofta de ärrade missbrukarna som tidigare har gått på amfetamin och som nu insett att det här är billigt och lättåtkomligt. De flesta är över både 30 och 40. Hittills har vi haft ett litet fåtal som varit under 25. Men vi är förstås oroliga för att det här ska sprida sig till yngre och bli nästa innedrog.

– De största problemen har vi när personerna har injicerat MDPV. De äldre missbrukarna känner vi ju sen tidigare och då har de inte varit våldsamma när de kommit in på akuten. Men nu får många fruktansvärda hallucinationer. De värst drabbade ser och hör saker och ting som går ut på att de är dödsdömda och alla runt om dem vill dem illa. När dessa patienter blir våldsamma, är de alltså övertygade om att de slåss för sina liv. Det här är inte alls något som vi känner igen från tidigare. Det är helt nytt.

För att få de mest våldsamma patienterna att lugna ner sig kan det krävas så mycket som upp till åtta eller nio personer. Och är drogmissbrukarna beväpnade kan det gå väldigt illa. Polis som kommer in till akuten med drogpåverkade kan avvisitera dem för att ta hand om knivar och annat som de bär på sig. Men de har vanligen inte rätt att kontrollera innehållet i väskor. Det kan öka oron på medicinavdelningen för vad som händer när drogade personer vaknar upp, då kan både stenar och annat fiskas upp ur väskorna.

### Inget motgift – bara nedsövning hjälper

– Den här drogen kan innehålla precis vad som helst, säger Peter Palmqvist. Man vet inte hur koncentrationen är. Det gör att det är otroligt svårt för missbrukarna att dosera rätt. De kan tycka att de inte får den effekt som de vill ha och därför dubblar de dosen – och då kommer biverkningarna.

Han uppskattar att 30–40 procent av MDPV– patienterna blir våldsbenägna.

– Vissa kommer in djupt medvetslösa. Men vakenhetsgraden kan växla snabbt så att de i nästa ögonblick är helt vakna, för att en kort stund senare vara djupt medvetslösa igen.

– Förutom att ge hallucinationer som leder till våld, skadar drogen ofta personens inre organ, så att njurar och lever i värsta fall lägger av. De här patienterna får jättehög feber med över 40 i temp och hög puls, 140–150 slag i minuten, och rubbningar i kroppens vätskebalanser som kan leda till arytmier i hjärtat.

Det finns idag inget motgift som gör att man får bort drogens olika skadeverkningar. För såväl hallucinationerna, och det våld mot andra som det leder till, som de svåra påfrestningar som missbrukarens utsätter sin egen kropp först blir lösningen att i ett första steg injicera lugnande medel. För de här patienterna får de använda medel av kraftfullare sort (Halldol istället för Stesolid) och i mångfaldigt högre doser än vad som annars är vanligt.

Därefter kan man bli tvungen att hålla patienten nedsövd, och i en del fall anslutna till respirator och till konstgjord njure (i dialys), ibland veckovis.

De MDPV–patienter som inte behöver intensivvård hamnar på en medicinavdelning. Även där innebär de ett svårt orosmoment för de anställda, eftersom det är nästan omöjligt att förutsäga när och hur de vaknar upp:

– De kan ligga lugna i sex timmar och så plötsligt vakna upp och få jättespel och bråka och hota andra patienter.

Det här innebär tillsammantaget att drogen tar många platser och stora personalresurser i anspråk på såväl akuten som intensivvården och medicinavdelningen, konstaterar han. Och detta sker i en sjukvård där de redan tidigare är pressade och stressade för att klara vårdbehoven.

### Langare fria efter dom i Högsta domstolen

Det finns sjukhus i andra delar av landet som hört av sig till Västerås för att få del av erfarenheterna. Bland andra orter som drabbats av den här drogen finns Norrköping.

Enligt polisens narkotikaexperter i Västmanland finns ett samband i tiden mellan det senaste halvårets ökning och en dom i Högsta Domstolen i höstas, som innebar att straffen för att inneha och sälja MVDP sänktes. Enligt polisen innebar detta direkt att en del langare släpptes fria – och indirekt att dessa kunde säga till presumtiva kunder att det inte kunde vara så farligt med den här drogen, när nu Högsta Domstolen sänkte straffen… Domen gjorde det också svårare för polisen att gripa och hålla kvar personer med MDPV.

Såväl genom polisen som via politiker i länet pågår det nu pågå försök att påverka lagstiftarna i riksdag och regering, för att ändra lagen så att man lättare kan motverka den farliga drogen.

