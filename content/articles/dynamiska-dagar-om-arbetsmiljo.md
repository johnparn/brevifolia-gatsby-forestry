---
content_type: article
title: Dynamiska dagar om arbetsmiljö
original_id: 15811
slug: dynamiska-dagar-om-arbetsmiljo

---

– Det är väldigt förmånligt att få så många människors input, sa Jenny Svensson, en av deltagarna på Suntarbetslivs inspirationsdagar som lyste upp årets novembermörker i Västerås och Göteborg. Här har deltagarna fått bekanta sig med Suntarbetslivs verktyg, delat erfarenheter och kunskap med varandra. Och fått veta av forskaren Birgitta Södergren varför det är viktigt att ha koll på en alldeles speciell sorts boll i rummet.

Orden dialog och delaktighet är vanligt förekommande i projektplaner och presentationer av verksamheter. Men som en av Suntarbetslivs läsare uttryckte det:

– Man kan ägna mycket tid åt att fila på formuleringar. Men sen då? Hur kan vi leva våra ord? Hur kan vi få till våra fina mål på jobbet? Och utan att det tar en massa tid som vi inte har?

Ett sätt är att använda Suntarbetslivs arbetsmiljöverktyg. I Västerås och Göteborg fick deltagarna bekanta sig med verktygen Bättre beredd än rädd, Hållbar rehabilitering, Vård i annans hem och dialogverktyget FAS Arbetsliv.

– Det är mycket roligare och man lär sig mycket mer om man får prova själv, sa Suntarbetslivs Robert Zelena i Göteborg och introducerade verktyget FAS Arbetsliv. Han gav varje grupp i rummet en arbetsduk med övningar, tipskort och frågor som till exempel: diskuterar vi, har vi debatt eller brukar det vara mer av dialog på våra arbetsmöten?

![Robert Zelena, Suntarbetsliv.](https://www.suntarbetsliv.se/wp-content/uploads/2014/12/robertaction_320x205ab-1.jpg "Robert Zelena, Suntarbetsliv.")

Det tog inte många sekunder innan diskussionerna vid borden kom igång. Här delar Robert Zelena ut kort till alla grupper med tips på vad man kan göra för att till exempel förstå varandra bättre och kunna använda olikheter konstruktivt.

“Man kanske inte vågar fråga något på möten för man känner att det kan vara ett störande moment”, hörde Suntarbetslivs utsända från ett bord. “Ofta är det bara en massa information som lassas ut”, berättade någon annan.

![](https://www.suntarbetsliv.se/wp-content/uploads/2014/12/action3_240x205ab-1.jpg)

FAS Arbetsliv och Suntarbetslivs andra verktyg går att ladda ner eller beställa gratis [här](https://www.suntarbetsliv.se/verktyg/ "Verktyg") om du jobbar inom kommun, landsting eller Pactabolag.

![](https://www.suntarbetsliv.se/wp-content/uploads/2014/12/lapp2-1.jpg)

### Bollen i rummet

Organisationsforskaren Birgitta Södergren visade en rundel för deltagare i Västerås och Göteborg och förklarade vad så kallad Balanserad kommunikation är för något:

– Det behöver finnas ett emotionellt utrymme i rummet, som en stor boll. Vissa parametrar är viktiga för att kommunikationen ska fungera bra i en grupp, sa hon och visade oss några ledord i de fyra väderstrecken.

![Rundel.](https://www.suntarbetsliv.se/wp-content/uploads/2014/12/rundel1-1.jpg "Rundel.")

Norr: Omvärlden i fokus

Söder: Inifrån-perspektiv

Öster: Bidra och förespråka

Väster: Utforska, fråga

Om vi till exempel är på ett möte där vi blir matade med information men inte får tid till att ställa frågor och inte heller bidra med våra erfarenheter, vår kunskap och våra synpunkter – då krymper balansbollen ihop betänkligt.

Birgitta Södergren har också träffat på grupper inom till exempel förskolan där anställda hela tiden utgick från barnen men glömde bort sig själva. Sånt får också sfären att dra ihop sig.

**Vad får bollen att växa?**

– Ställ öppna, nyfikna frågor, vi brukar vara dåliga på det. Många pratar mest själva istället. Bjud in andra i samtalet. Ta in ett utifrån-perspektiv, det är ofta förlösande i kommunikation. Och ett positivt, tillåtande klimat är jätteviktigt, betonade Birgitta Södergren.

![Birgitta Södergren.](https://www.suntarbetsliv.se/wp-content/uploads/2014/12/bsodergren_160x205ab-1.jpg "Birgitta Södergren.")Hon satte samtidigt upp ett varnande finger för den slisksockrade och falskklingande sortens positivism med tejpade leenden. Birgitta Södergren lovordar istället förmågan till att kunna ge och ta emot konstruktiv kritik – med omtanke om både person och verksamhet.

Hon och hennes forskarkollegors projekt Balanserad kommunikation är finansierat av AFA Försäkring och ska paketeras till ett arbetsmiljöverktyg av Suntarbetsliv. Det lanseras någon gång i slutet av 2015 eller början av 2016.

### Konkret input över gränser

Med hjälp av metoden World Café bytte deltagare erfarenheter, gav varandra konkreta tips och nya perspektiv. En samtalsform som stimulerar kreativitet och fokuserar på lösningar.

> Vi har så mycket att lära av varandra

Så här gick World Café till i Västerås och Göteborg på Suntarbetslivs båda inspirationsdagar: Deltagarna delade in sig i olika grupper vid utplacerade bord runtom i lokalen, i till exempel skyddsombud- och arbetsgivargrupper. Varje grupp bestod av max sex personer som fick färgpennor och ett stort pappersark. Gruppen valde ett problem som den ville få hjälp med att lösa. Sedan formulerade de en fråga av problemet.

Vad kan vi göra för att minska den psykiska ohälsan? Hur kan vi säkerställa att vi har närvarande chefer? Det var några frågor som grupperna lyfte. Sedan fick en gruppmedlem sitta kvar vid bordet medan de andra i gruppen gick till andra bord med andra frågor – för att diskutera och bidra med konkreta lösningar. Efter några bordbyten delade grupperna med sig till varandra i storgrupp.

![Jenny Svensson.](https://www.suntarbetsliv.se/wp-content/uploads/2014/12/jennys_160x205ab-1.jpg "Jenny Svensson.")– Det är väldigt förmånligt att få så många människors input, sa Jenny Svensson efter Suntarbetslivs World Café i Västerås. Hon arbetar som processledare på HR-centrum i Västerås stad.

Gruppen hon ingick i fick många synpunkter på hur man kan kvalitetssäkra processen för arbetslivsinriktad rehabilitering, där ofta många olika aktörer är inblandade. Ett konkret tips var att tillsammans utgå ifrån enskilda case och genom det skapa samsyn.

**Vad tar du med dig hem från den här dagen?**

– Det är viktigt att höra hur andra gör och lära av varandra. Många av oss, oavsett bransch och inriktning, brottas med liknande problem. Jag är intresserad av materialet och kontakterna kring Hållbar rehabilitering.

![Gunnar Sasse.](https://www.suntarbetsliv.se/wp-content/uploads/2014/12/gsasse_205x205ab-1.jpg "Gunnar Sasse.")– Man känner lätt igen sig i Balanserad kommunikation, sa Gunnar Sasse i Göteborg, där han är förtroendevalt kommunombud på fackförbundet Jusek.

Han tyckte det var lite för kort om tid i World Cafè, runt en och en halv timme, men gruppen som han tillhörde hann ändå få en del förslag på lösningar. Deras frågeställning löd: Hur kan vi som skyddsombud minska sjukfrånvaron? Synliggör chefers arbetsbörda, diskutera mer statistik på möten och skaffa hälsoinspiratörer, det var några av tipsen som de fick.

![Theresia Sandgren.](https://www.suntarbetsliv.se/wp-content/uploads/2014/12/theresia2_205x205ab-1.jpg "Theresia Sandgren.")– FAS Arbetsliv, det verktyget kommer jag absolut att ta till jobbet, sa Theresia Sandgren Lauritzen i Göteborg, som arbetar på förskolan Bojarskolan i Strömstad.

**Varför det?**

– Det är så enkelt att använda och utan pekpinnar. Jag kan tänka mig att det kan vara bra att använda om man till exempel behöver lösa konflikter på jobbet.

![Patrick Lind.](https://www.suntarbetsliv.se/wp-content/uploads/2014/12/patricklind_205x205ab-1.jpg "Patrick Lind.")Patrick Lind jobbar som enhetschef för fyra gruppbostäder i Varbergs kommun och blev mest inspirerad av ett [exempel från Kalix kommun](https://www.suntarbetsliv.se/artiklar/hallbar-rehabilitering/nytt-jobb-med-hallbar-rehabilitering/) och verktyget [Hållbar rehabilitering](https://www.suntarbetsliv.se/verktyg/hallbar-rehabilitering/).

**Vad är det som du gillar med den metoden?**

– Det är helhetsgreppet, att alla är med från början, som Försäkringskassan och Arbetsförmedlingen och att alla aktörer sätter individen i centrum. Det är det som behövs, betonade han.

