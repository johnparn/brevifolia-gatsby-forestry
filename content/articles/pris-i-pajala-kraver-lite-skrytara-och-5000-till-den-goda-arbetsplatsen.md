---
content_type: article
date: 2014-04-23T10:27:00
title: '&#8220;Den goda arbetsplatsen&#8221; motdrag mot melankolin'
original_id: 15665
slug: pris-i-pajala-kraver-lite-skrytara-och-5000-till-den-goda-arbetsplatsen
image: "../images/pajalaskolofolkettan2_hb1.jpg"
image_caption: '– Vi har en god vilja att lösa problem tillsammans, säger Ingegerd Ylipää (till vänster), rektor för "Den goda arbetsplatsen 2011", mellanstadiet vid Centralskolan i Pajala, här med kollegan Karin Ylipää-Jonsson.'
author: Mats Utbult
friskfaktorer: ''
activity: ''
articles_teasers_2: []
article-teasers-list: []

---

”Nåå, det var väl inte så dåligt.”   Så har det på sin höjd kunnat låta när tornedalingar har berättat om något bra de gjort, och det gäller också arbetsmiljön, enligt kommunalrådet Kurt Wennberg i Pajala. Därför instiftade kommunen ett arbetsmiljöpris.

– Vi måste bli bättre på att framhäva oss själva! För att få vårt pris ‘Den goda arbetsplatsen’ måste de anställda därför själva anmäla sin arbetsplats och förklara vad som är bra, säger Kurt Wennberg.

Pajala har blivit rikskänd som den norrbottniska kommunen där en mörk utveckling med dalande befolkningstal plötsligt och oväntat förbyttes i en “järnrusch”, med nya gruvor för att ta tillvara det som kallats “Europas sista stora reserv av järnmalm”.

Detta påverkar förstås förutsättningarna för kommunens arbetsmiljöarbete. Men redan under de dystra åren, då besparingskrav präglade alla verksamheter, bestämde sig kommunen för att instifta priset “Den goda arbetsplatsen”, som motdrag till melankolin.

Priset, äran och 5 000 kr till de anställda att förfoga över, har kommunalrådet nyligen delat ut på fullmäktigesammanträdet. Det var nionde gången och i år gick priset till mellanstadie-enheten på Centralskolan.

Valet av vinnare sker på personalutskottets decembermöte. Det allra första priset 2003 gick till ett äldreboende i Tärendö, där de enligt Kuirt Wennberg lärde sig så bra att berätta om sitt arbete att de senare vann flera utmärkelser till, som Demensförbundets pris för bästa omvårdnadsteam på gruppboende för dementa och ett värdegrundspris.

Bland senare segrare av “Den goda arbetsplatsen” finns hemtjänster, ett fritids, en förskola, kommunens administrativa enhet – med flera. Mellan två och fem arbetsplatser brukar tävla.

– Ibland har vinnaren varit en arbetsplats som haft problem, men som har hittat vägar för att lösa dem. Det har vi velat premiera, säger Kurt Wennberg.

### Medinflytande, ledarskap och arbetsplatsutveckling

Vad är en god arbetsplats? Om detta kan man ju ha olika åsikter och man kan mäta och väga “godheten” med olika måttstockar och vågar. I Pajala valde de tre bedömningsgrunder: medinflytande, ledarskap och arbetsplatsutveckling. Det är sådant som en del har börjat kalla för friskfaktorer i ett hälsofrämjande arbete.

– Vi vill uppmärksamma våra egna arbetsplatser och stimulera de som gör goda insatser, säger Kurt Wennberg. Men vi vill också få våra anställda att själva se och beskriva det bra som de gör.

Detta har de anställda på årets vinnararbetsplats också gjort i sin deltagaranmälan. De skriver att deras möjligheter att påverka scheman och arbetsuppgifters fördelning i verksamheten gör att de upplever arbetsbelastningen som mindre betungande: “_Vi månar om varandra och kan konstatera att sjukfrånvaron är låg”._

Om förändringsbenägenhet skriver de: _“Skolan upplevs ibland som en stelbent organisation, men vi försöker att söka nya vägar för att förändra verksamheten så att alla ska trivas. Vi försöker samarbeta över klassgränserna, vi är flexibla och ställer upp för varandra när en kollega behöver hjälp”._

De skriver att rektorn är kompetent som pedagogisk ledare, med en förmåga att skapa “_ett positivt och tillåtande klimat där både givande och tagande får plats”_. Och de avslutar med orden: “_Stämningen i arbetslaget är glad och positiv och detta bidrar till en god arbetsmiljö”._

### “En god vilja att lösa problem tillsammans”

– Vi har en god vilja att lösa problem tillsammans, säger Ingegerd Ylipää, rektor för mellanstadieenheten som har 85 elever och 13 anställda (varav en del arbetar på flera enheter), och hon fortsätter:

– Det är en ganska lagom storlek på arbetsplats. När det blir större kan det vara svårare att hitta samförståndslösningar. Men skolan har också förändrats de senaste tio åren, vi har fått en större insikt om att vi är många som har ett gemensamt ansvar för att det ska bli bra för eleverna.

Allt är inte idyll på en liten skola i en liten kommun. På Centralskolan har de haft sin beskärda del av exempelvis problem med mobbning. Men som helhet har skolväsendet i Pajala legat i topp när Lärarförbundet rankat landets skolor, någon gång högst upp och annars med mycket god placering.

> Vi vill få våra anställda att själva se och beskriva det bra som de gör

– Vi har det roligt när arbetslaget träffas var tredje vecka och turas om att bjuda varandra på tilltugg till fikat, säger Ingegerd Ylipää. Det blir nästan som ett knytkalas, det blir lite mer än bara bullar om man säger så. Vi försöker måna om varandra och uppmärksammar varandras födelsedagar.

Prispengarna kommer de förmodligen använda till friskvård – kanske en gemensam vintersporttripp.

**Mycket är bra – vad kan bli bättre?**  
\-Det finns saker att göra när det gäller den fysiska arbetsmiljön, säger Ingegerd Ylipää. Lärarna har inte sin egen arbetsplats och inte heller sin egen arbetsdator.

### Stora breda smajl och framtidstro

Nu blir det nog faktiskt en ny skola i centralorten Pajala, förhoppningsvis med egna arbetsplatser för lärarna. Skolan hör till det som man enligt kommunalrådet Kurt Wennberg måste klara av de kommande åren, för att hantera den remarkabla svängning som landets näst nordligaste kommun upplever. Befolkningen har minskat de senaste 60 åren: från cirka 15 000 1950 till cirka 10 000 1970 – och idag 6 300. Järnruschen bryter trenden. Kurt Wennberg förklarar att målet är att åter passera 10 000-strecket kring 2020.

– Numer går människor här i Pajala omkring med stora breda smajl. Det finns en framtidstro som bland annat visar sig i att det föddes 36 procent fler barn 2011 än året före, säger han. För bara något år sedan hade vi ett överskott på bostäder, nu har vi en bostadskö på 700. Under ett antal år har vi inte ens haft några som arbetat med att göra detaljplaner för bostadsbyggande, men nu har vi tagit fram våra första byggplaner på länge.

Den här omsvängningen påverkar också förutsättningarna för kommunens arbetsmiljöarbete.

\-Tidigare var allt så negativt, när vi hela tiden tvingades arbeta med neddragningar och besparingar. Den allmänna känslan var att det inte fanns någonting att se fram emot. Vi var till och med tvungna att spara in på våra friskvårdssatsningar för de anställda.

Men nu svänger det alltså, rejält och fort, och med ett bättre befolkningsunderlag kommer också mer resurser till arbetsmiljön.

### Järnruschen och det gråa guldet

**Är allt bara roligt, eller är det också lite oroligt, inför växtvärksproblem?**

– Du, under arbetslöshetsåren kunde vi prata om problem. Nu talar vi bara om utmaningar! Och det är klart att det är mycket som vi måste göra. Vi måste bygga ut reningsverket, vatten och avlopp, vägar – hela infrastrukturen. Familjer som flyttar hit behöver inte bara jobb, de behöver plats i förskolor och skolor för sina barn. Och vi ska satsa mer på kultur och fritid, det är en helhet.

**Men har ni gjort en riskanalys för arbetsmiljön – hur blir det med de kommunanställdas arbetsbörda?**

– Ja, vi har tittat på vad som kan hända. Till saken hör ju att vi har en ålderstigen personal i kommunen och står inför en generationsväxling. Var tredje som är anställd nu har slutat före år 2020. För bara några år sedan hade vi övertalighet och vi erbjöd då anställda att gå redan vid 61 år. Nu stimulerar vi tvärtom pensionerade lärare och socialsekreterare att komma tillbaka, tillfälligt och på deltid om de vill.

Kurt Wennberg hoppas och tror att sådana insatser från det som ibland kallas “det gråa guldet”, det vill säga den mest erfarna delen av arbetskraften, kan minska risken för att den stora järnruschen de kommande åren leder till överbelastning och sämre arbetsmiljö för kommunens anställda.

