---
content_type: article
date: 2012-10-19T10:03:00
title: 'Kvinnor vill se jämställdhet i Arbetsmiljölagen'
original_id: 15735
slug: kvinnors-arbetsmiljo-samre-reglerad-i-arbetsmiljolagen
image: "../images/samarbete-fika-och-fir-025_2_940x450-hb1.jpg"
image_caption: 'Arbetsmiljölagen lämnar fortfarande en del övrigt att önska vad gäller jämställdhet, enligt ett seminarium på Working Life-mässan i Stockholm 2012.'
author: Åsa Hammar
friskfaktorer: ''
activity: ''
articles_teasers_2: []
article-teasers-list: []

---

Kvinnors arbetsmiljö är sämre reglerad än mäns. I oktober 2012 hjälptes tre experter åt med att försöka förklara varför, och vad man kan göra åt det, på ett seminarium om kvinnors hälsa i arbetslivet vid mässan Working Life.

Den 17 oktober arrangerades för femte året mässan Working Life. Årets mässa hölls i konferensbyggnaden Stockholm Waterfront, centralt belägen mellan centralstationen och Stadshuset. Ett av dagens seminarier lyfte frågan om kvinnors hälsa i arbetslivet.

Hélène Sandmark är lektor i folkhälsovetenskap och redaktör för boken Perspektiv på kvinnors hälsa i arbetslivet. Hon inledde med att slå fast ett par faktauppgifter om skillnader i villkor för kvinnor och män, som tål att påminnas om:

*   Kvinnors arbete värderas sämre än mäns i lönekuvertet.
*   Kvinnor anpassar sin arbetstid efter barnen.
*   Pappor i Sverige är den grupp på den svenska arbetsmarknaden som jobbar mest av alla.
*   Många kvinnliga chefer jobbar som mellanchefer under stor press och med små befogenheter.
*   Sveriges arbetsmarknad är hårt segregerad. Kvinnor arbetar inom ett mycket smalare område, och har färre yrken att välja på.

### Granskning av kvinnors arbetsmiljö

År 2011 fick Arbetsmiljöverket ett fyraårigt uppdrag att särskilt granska kvinnors arbetsmiljö. I uppdraget ingår att undersöka varför kvinnor drabbas oftare av belastningsskador i arbetet. Det är fortfarande ett stort problem inom många kvinnodominerade yrken menade Ingrid Gidlund, projektledare för granskningen.

> lönsamt att jobba med frågan om belastningsskador – för den enskilde, för arbetsgivaren och för samhället

– Det är lönsamt att jobba med frågan om belastningsskador – för den enskilde, för arbetsgivaren och för samhället. Det påpekar vi ofta när vi är ute på våra inspektioner, sade hon.

Fler kvinnor än män upplever att arbetsbelastningen har ökat de senaste åren. Både mäns och kvinnors arbeten har slimmats. Men kvinnor jobbar oftare med relationer, och det är svårt att prioritera bort de brukare, patienter, barn och gamla som drabbas om man inte hinner med det man ska.

### Arbetsmiljölagen fokuserar på manliga yrken

Arbetsmiljölagen skulle kunna vara ett stöd för att arbeta mot belastningsskador och andra arbetsmiljöfrågor. Men Arbetsmiljölagen ger inte samma stöd för kvinnor som för män. Det menade Maria Steinberg, lektor i rättsvetenskap på Örebro Universitet.

Hon har studerat rättsliga aspekter på Arbetsmiljölagen ur ett genusperspektiv, och kommit fram till att kvinnliga sektorer som vård, skola och omsorg har ett mindre stöd i Arbetsmiljölagen än manliga.

– Arbetsmiljölagen verkar vara skriven för byggnadsarbetare, sjömän och militärer, sade hon.

De yrkena är noggrant reglerade och uppföljda genom årtionden med hjälp av de detaljerade föreskrifter som kompletterar lagen. För den offentliga sektorn finns inte alls samma detaljerade föreskrifter. Det gör det svårare för både fack och arbetsgivare att ringa in vad som faktiskt behöver göras. Det påverkar också Arbetsmiljöverket möjligheter att ställa konkreta krav när de ska inspektera arbetsmiljön i kvinnodominerade yrken.

Kommuner och landsting borde utveckla sitt arbetsmiljöansvar på samma sätt som byggbranschen, tyckte Maria Steinberg.

– Låt Arbetsmiljöverket göra årliga konsekvensbeskrivningar av hur mycket av deras resurser som går till att stötta och granska arbetsvillkoren i kvinnodominerade yrken, och hur mycket som går till mansdominerade, sade hon.

### Arbetsmiljöarbete kräver gemensamma tag

Det finns en svagare tradition av att arbeta med systematiskt arbetsmiljöarbete inom kommuner och landsting, menade flera personer i publiken. En av de kritiska rösterna var Jani Stiernström från Vårdförbundets styrelse.

– Vi har jobbat stenhårt med det i många år, men det är hopplöst att få svar från arbetsgivarna. Då har vi sökt stöd hos Arbetsmiljöverket, men jag tycker inte ni tar det på allvar heller. Det händer ingenting, sade hon.

Ingrid Gidlund från Arbetsmiljöverket höll med om att systematiskt arbetsmiljöarbete är ett viktigt verktyg för att förbättra arbetsmiljön. Hon påminde också om att Arbetsmiljöverket nästa vecka kommer att redovisa en rapport från en färsk granskning av 1 600 arbetsplatser just när det gäller det förebyggande arbetsmiljöarbetet. Den granskningen gäller i och för sig inte specifikt kvinnodominerade arbetsplatser.

För framtiden önskade sig Inger Gidlund att Arbetsmiljöverket bidrar till en ökad kunskap om kvinnors och mäns olika villkor i arbetslivet. Hélène Sandmark tyckte att man borde prata mer om kvinnors oavlönade arbete i samhället, och hur det påverkar kvinnors förvärvsarbete. Maria Steinberg hade det mest konkreta önskemålet: Låt nästa offentliga utredning från regeringen belysa Arbetsmiljölagen ur ett könsperspektiv.

Boken Perspektiv på kvinnors hälsa i arbetslivet kom ut 2012.

