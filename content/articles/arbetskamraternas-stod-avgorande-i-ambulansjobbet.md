---
content_type: article
title: Kamratstöd avgörande i ambulansjobbet
original_id: 15692
slug: arbetskamraternas-stod-avgorande-i-ambulansjobbet

---

– För att klara av mötet med döende och sörjande är det viktigt att vara ödmjuk inför sitt uppdrag och sina egna begränsningar. Reaktionerna kan komma också när man jobbat några år, säger Erika Johansson ambulanssjuksköterska i Kungälv.

Om en knapp timme går Erika Johansson på sitt kvällspass på ambulansstationen som ligger ute i ett industriområde väster om Kungälvs centrum. För nio år sedan började hon jobba här som ambulanssjukvårdare, innan hon vidareutbildade sig till ambulanssjuksköterska. Tidigare jobbade hon som timanställd brandman.

– Från första dagen har jag tyckt om mitt jobb. Vi har en otroligt fin arbetsgemenskap och man kan hela tiden utveckla sig inom olika områden, säger hon. Liksom arbetet i räddningstjänsten är jobbet här väldigt praktiskt inriktat, men vi ska dessutom göra en medicinsk bedömning.

Erika tycker att utbildningen är viktig för att klara av uppdraget på ett bra sätt, även om den enligt henne är väl teoretisk på bekostnad av att utveckla den mer praktiska yrkesmässiga skickligheten. Stödet från de tre erfarna kollegorna har lärt henne mycket och detta är minst lika avgörande.

### Ideell kamratstödjarfunktion

På Kungälvs ambulansstation finns en kamratstödjarfunktion där alla ställer upp ideellt. Det är fyra kollegor som man kan ringa om man varit med om något jobbigt som man vill prata om, så kallad debriefing.

– Det mesta av debriefingen sker ofta informellt i ambulansen direkt efter en svår händelse. Vi är noga med att kolla hur den andra mår, eftersom man blir berörd av olika saker, säger Erika.

– Det är förstås helt beroende av att du har kollegor som du litar på och trivs med.

Erika tycker också att de får uppbackning från sin chef när det behövs. När de upplevde en svår situation under sommaren beslutade chefen helt enkelt att en ambulans skulle stå stilla, så att personalen fick en chans att prata igenom det som hänt i lugn och ro.

> Meningsfullt stötta anhöriga

De flesta som jobbar på ambulanscentralen i Kungälv trivs väldigt bra.

– Vi vistas ju tillsammans och jobbar ihop i åtta-, tio- eller tolvtimmarspass. Vi är med om väldigt mycket tillsammans. Det svetsar ihop oss. Sedan trivs jag med att inte kunna planera min dag. Det är avkopplande att inte veta vad som ska hända.

Även om de flesta ambulanstransporterna inte är så dramatiska, så möter Erika Johansson givetvis både död och sorg i sitt arbete. Det får henne att uppskatta livet mer och njuta av små saker i vardagen.

– Jag tycker ofta att det är svårare att förhålla mig till anhöriga i sorg än till att en person har avlidit. Om en person är död så försöker vi ta oss tid med de anhöriga. Det är en milstolpe i deras liv, en oåterkallelig händelse. Då känns det meningsfullt att finnas där, säger Erika, och fortsätter:

– I bland kan det vara väldigt tragiska omständigheter. Man ser någons liv rasa när man sitter där. I början kände jag att jag borde säga något för att det skulle kännas bättre, men i bland är det bättre att inte säga så mycket. Jag försöker bara vara där och hålla om.

### Icke akuta resor och långa arbetspass

Stressen i jobbet uppstår när politikerna fattar beslut om nedskärningar, tycker Erika. I dag är till exempel så kallade taxiresor vanligare. Det kan vara patienter som ska köras hem eller mellan sjukhus till exempel, som behöver en viss form av övervakning.

– Det kan vara stressande att vi använder en akutresurs för vanliga transporter, om man samtidigt hör på radion att det fattas ambulanser i området. En annan form av stress är att få lunch halv fem på eftermiddagen, säger Erika.

– En kollega fick sökaren i näven klockan sju på kvällen och kom tillbaka till stationen tolv timmar senare. Det är inte kvalitetsmässigt optimalt att jobba så många timmar i sträck. Lastbilschaufförer kör fyra och en halv timma och har sedan 30 minuters uppehåll. Det finns det inte utrymme för i vår verksamhet. Även om vi kan ha lugnare perioder, så går de inte att planera.

### Mindre stress i ambulansen

Forskaren Agneta Grimbys studie av akut- och ambulanspersonal visar att det framför allt är det höga flödet av patienter på en akutmottagning som skapar stress. Som ambulanssjuksköterska möter man nästan alltid en patient i taget.

– På akutmottagningen kan du vara ansvarig sjuksköterska över 15 patienter som du ska prioritera till läkaren. Systemet är helt beroende av att det finns några gamla rävar som håller i tåtarna. Då ökar belastning under semesterperioden när mycket ny personal ska introduceras, säger Erika, som själv har jobbat på en akutmottagning.

– I ambulansen behöver vi bara prioritera hur vi ska ta hand om den patienten vi har just då. Det blir inte samma stress.

### Kontakt med anhöriga efteråt

Sedan Erika började jobba i ambulansen har hon utvecklat sitt sätt att arbeta. När hon kommer till en olyckplats i dag kan hon se situationen ur ett bredare perspektiv och ta in mer information, än när hon var ny och hade en högre stressnivå i kroppen.

– Jag tänker mer framåt och känner igen de olika reaktionerna som en anhörig går igenom när någon närstående dör. Det är en styrka att känna igen det mönstret, samtidigt som det är tufft att se de olika stegen och inte kunna påverka det mer än att bara låta det ske och stötta så gott man kan, genom att vara där med sin person.

Erika och hennes kollegor lämnar i bland ut telefonnumret till ambulanschefen vid speciellt svåra omständigheter, om någon drabbad skulle vilja fråga om något. Han förmedlar sedan samtalet till de anställda som jobbat vid den aktuella händelsen.

– Senast var det en kvinna som ringde, vars man hade tagit livet av sig. Hon ville veta hur det var när vi kom dit. Det kan underlätta i sorgebearbetningen att få svar på några av alla frågor.

### Naturligt att bli berörd

För att klara ett jobb där man möter sorg och död, tycker Erika att det är viktigt att vara ödmjuk inför jobbet, sina kollegor och sina begränsningar. Man måste inse att man är mänsklig och vara uppmärksam på tecken på stress, både hos sig själv och hos sina kollegor.

Efter en svår olycka kan Erika bära upplevelsen med sig under några dagar, utan att det egentligen plågar henne. Hon tycker inte att hon tar med sig jobbet hem.

– Reaktionerna kan komma också när man jobbat några år. Därför går det inte att tänka att nu kan jag det här, säger Erika.

– Rätt som det är dyker det upp något som man inte har tagit tag i. Det är naturligt och inget misslyckande. Den dag man inte blir berörd av att ta hand om människor som råkat illa ut, är det väl dags att göra något annat.

Läs också
---------

Studie: [Psykosocial arbetsbörda bland olika personalkategorier inom akutvård med hög förekomst av döende, död och sorg.](http://www2.sahlgrenska.gu.se/files/AFA_Agneta_Grimby_et_al.pdf)

