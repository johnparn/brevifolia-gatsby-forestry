---
content_type: article
title: Ska fler jobba efter 65 krävs bättre arbetsmiljö
original_id: 15750
slug: om-fler-ska-jobba-efter-65-maste-arbetsmiljon-bli-battre

---

För att fler ska kunna och vilja arbeta efter 65 måste arbetsmiljön bli bättre på många arbetsplatser. Dessutom måste man underlätta för äldre att utveckla sin kompetens – och ta itu med den åldersdiskriminering som finns. Det sade pensionåldersutredaren Ingemar Eriksson på ett seminarium på AFA Försäkring i april 2013.

Livslängden ökar. Samtidigt blir det färre som arbetar. Därför måste fler jobba längre. Detta är välkända fakta. Men utvecklingen går faktiskt i motsatt riktning, trots att ett mål för den senaste pensionsreformen för tjugo år sen var att uppmuntra en senare pensionering, konstaterade Ingemar Eriksson. Bilden här intill talar sitt tydliga språk: färre går i pension vid 65, fler går i åldern 61–64 och väldigt få pensionerar sig när de är 66 eller 67.

![Stapeldiagram över pensionsålder i Sverige, från Pensionsmyndigheten.](https://www.suntarbetsliv.se/wp-content/uploads/2013/04/uttagsalder-450x290-1.jpg "Stapeldiagram över pensionsålder i Sverige, från Pensionsmyndigheten.")

Ingemar Eriksson betonade att man i utredningen inte talar om skyldighet att jobba till man är 69, utan om att de som vill fortsätta ska ha den friheten – vilket är ett av utredningens mest uppmärksammade förslag.

– De flesta samtal från allmänheten som jag fått har handlat om att vi måste göra något för att man inte ska tvingas sluta, om man inte vill, berättade han.

Åldersdiskriminering hindrar många att fortsätta jobba – men hur många vet ingen.

– Det är svårt att mäta diskriminering på grund av ålder, men det verkar vara utbrett. Det är många som berättar om att de blivit utsatta för det, sade Ingemar Eriksson.

– Vi föreslår att man satsar på forskning och analys när det gäller åldersdiskriminering.

Han tyckte att man bör utreda om man kan och bör förstärka diskrimineringslagen som kom för några år sedan, även om det ännu kanske är för tidigt att ändra på den.

– Det finns en del erfarenheter från andra länder när det gäller åldersdiskriminering, som vi kan ta tillvara.

### Få bestämma själv när man ska sluta

Viljan att fortsätta kan bero på att man tycker att jobbet är roligare än att spela golf hela dagarna och att arbetsgemenskapen är värdefull. Men många kan också behöva pengarna, för att kunna fortsätta med utlandsresor och andra former av guldkant på tillvaron. Eller för att få vardagens ekonomi att gå ihop.

Knapphetens kalla stjärna som drivkraft för att fortsätta jobba är något som berör många lågavlönade kvinnor som arbetat mycket deltid och varit mycket hemma med barnen – och därför får låg pension.

Hälften av alla kvinnor får bara den ganska låga garantipensionen, som finns för dem som inte jobbat tillräckligt mycket för att få den vanliga pensionen. Invandrare som börjat arbeta i Sverige sent i livet är en annan grupp som får garantipension. I dag får garantipensionärerna avdrag på sin pension om de arbetar, men den regeln vill utredningen avskaffa. Även för en garantipensionär ska det löna sig att fortsätta att arbeta.

### Äldre som vill uppgradera sin kompetens

Ett skäl som en del 60–plussare anger som skäl för att sluta vid 65 år eller tidigare, är att det känns svårt att hänga med i “allt det nya” som kommer på arbetsplatserna. Och det är sällan de äldre som arbetsgivare satsar på när det är utbildningsdags på jobbet. Ingemar Eriksson föreslår förbättringar – men inte för 60-plussarna:

*   De som är 55–57 år ska också kunna få studiemedel för studier under 40 veckor.
*   Studerande som är 45–57 år ska få ett så kallat förstärkningsbidrag på 956 kronor i månaden under 40 veckor.
*   Yrkesvux och Komvux måste anpassa sitt kursutbud utifrån det som äldre efterfrågar – ofta handlar det om att lära mer inom eget och näraliggande områden, snarare än att växla om till helt andra spår.
*   Arbetsförmedlingen bör ställa upp med yrkesvägledning också för äldre – någonting som inte finns i dag.
*   Äldre ska få ökade möjligheter till arbetsmarknadsutbildning.

När det gäller den ekonomiska delen, i de två första punkterna, konstaterade Ingemar Eriksson att det kan tyckas vara väl njuggt.

– Vi hade egentligen velat vara generösare, sade han. Men redan om några hundra personer använder sig av de här möjligheterna blir det förtvivlat dyrt.

### Bättre arbetsmiljö stärker äldres förutsättningar

Ingemar Eriksson föreslår i sin utredning en lång rad arbetsmiljösatsningar för att underlätta för äldre att kunna och vilja fortsätta efter 65. Men han förklarar att det inte var så enkelt att ta reda på vilka förslag som man skulle lägga, trots att han och hans medarbetare tog hjälp av många experter och forskare.

– Vi hade ingen karta över arbetsmiljörisker och deras koppling till ett tidigt utträde från arbetsmarknaden, sade han.

– När vi frågade runt kunde vi inte ens få enkla svar på om arbetsmiljön har blivit sämre, bättre eller oförändrad de senaste årtiondena. Det gjorde oss mycket häpna, vi trodde att en sådan kunskap fanns samlad.

De tog då initiativ till den största sammanställningen på tjugo år. Och när man på olika sätt mäter arbetsmiljön blir den samlade bilden att man kan se en långsam förbättring, förklarade Ingemar Eriksson. Men det är inte enkelt och entydigt. När det gäller sådant som stress, psykosociala arbetsmiljöproblem och liknande gick det åt andra hållet.

> när man mäter arbetsmiljön blir den samlade bilden att man kan se en långsam förbättring

– Det här innebär att en del sektorer och yrkesgrupper har fått det dramatiskt bättre, men andra har sett en försämring – som välfärdssektorn, särskilt kvinnor som arbetar inom vård och omsorg.

– Från olika håll har man också talat om att många anställda i vård, skola och omsorg lämnar arbetslivet tidigt. Men detta var ett dåligt undersökt påstående, visade det sig, sade Ingemar Eriksson.

– Kvinnor lämnar arbetslivet tidigt i alla sektorer och eftersom det är många kvinnor i välfärdssektorn så såg man många som lämnade tidigt. Det var lite fler som gick tidigt där, men inte så mycket.

### Analysera och värdera mera

I utredningen gick de vidare med att be experter ta fram en lista med alla åtgärder som hade visat sig var effektiva för att motverka att människor lämnar arbetslivet i förtid.

– Vi fick svar från en forskare som pekade ut en faktor som ganska säker: fysisk aktivitet. Annars var det inte så enkelt att ta fram en åtgärdslista. Vi hade väntat oss åtgärder som att utbilda chefer och att satsa på flexibla arbetstider och ergonomi, sade Ingemar Eriksson.

– Det visade sig alltså att forskare och experter genom många årtiondens arbete har lärt sig mycket om vad som minskar risker för skador och olyckor. Men de vet fortfarande väldigt lite hur man gör för att få färre att sluta i förtid.

Dessa olika kunskapsluckor gör att en av tre huvudpunkter bland utredningens arbetsmiljöförslag är att staten satsar mer resurser på att analysera och utvärdera vad som händer i arbetslivet – och vilken betydelse detta har för när och hur människor går i pension.

Resurserna bör gå till en ny “funktion”, som både ska bedriva oberoende forskning och utföra utredningsuppdrag från regeringen. Den här verksamheten kan man kopplat till det statliga Institutet för arbetsmarknadspolitisk utvärdering, IFAU, som är mycket självständigt och arbetar med höga vetenskapliga krav på sina studier av åtgärder och effekt inom arbetsmarknadspolitiken.

Utredningen föreslår också att man satsar på en särskild sorts forskningsprojekt, som under längre tid följer olika typer av insatser på arbetsplatser och beskriver och värderar det som händer – så kallade interventionsstudier.

– Sådana studier är viktiga. Men eftersom de tar lång tid måste staten stå för långsiktiga satsningar. Annars blir det svårt att få forskare som kan och vill genomföra interventionsstudier, sade Ingemar Eriksson.

### Titta på tidigt utträde vid arbetsmiljöinspektioner

– Många av våra förslag handlar om att satsa på själva kärnan i arbetsmiljöarbetet, sade Ingemar Eriksson.

– När Arbetsmiljöverket genomför inspektion och tillsyn på arbetsplatserna ska man ha “tidigt utträde ur arbetslivet” som en faktor som man tittar på.

– Andra länder haft framgångsrika program för att informera arbetsgivare om hur de bättre kan anpassa arbetsförhållanden för äldre. Det är tio år sen vi hade något liknande i Sverige. Vi tycker att det nu är dags att satsa på ett sådant program igen.

Arbetsmiljöverket måste få mer resurser och dessa ska man använda bland annat till att förstärka arbetet med att utveckla positiva metoder, för åstadkomma hälsofrämjande arbetsplatser, och positiva faktorer för att mäta arbetsmiljön. Man ska alltså inte bara titta på riskfaktorer, utan också _friskfaktorer_.

Verket ska också på andra sätt vidareutveckla metoderna för att genomföra det systematiska arbetsmiljöarbete som alla arbetsgivare är skyldiga att genomföra.

### Skäll för förslag om högskolekurser

– Vi föreslår också att staten ska satsa på ökad utbildning av skyddsombud. Vi vill föra in arbetsmiljökunskap i högskoleutbildningar, men för det förslaget har jag fått skäll, berättade Ingemar Eriksson.

– Jag har fått höra att statliga utredningar inte ska tycka något om vilka kurser högskolorna har, det ska högskolorna själva bestämma. Men jag tycker vi kan göra ett undantag här. Och i bland kan det vara bra att vara ensamutredare och befinna sig nära pension, för gillar de inte mina förslag så går jag i pension.

Läs också:
----------

Om [Ekonomiska effekter av ett längre arbetsliv](http://www.regeringen.se/rattsdokument/departementsserien-och-promemorior/2014/05/ds-201412/) på regeringens webbplats.

[Pensionsåldersutredningens egen webbsida – mycket att läsa!](http://pensionsaldersutredningen.blogspot.se/ "Pensionsåldersutredningens egen webbsida – mycket att läsa!")

