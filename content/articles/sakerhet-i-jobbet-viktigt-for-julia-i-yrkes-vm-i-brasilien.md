---
content_type: article
title: Säkerhet i jobbet viktigt  för Julia i  yrkes-VM i Brasilien
original_id: 15852
slug: sakerhet-i-jobbet-viktigt-for-julia-i-yrkes-vm-i-brasilien

---

– I vårt jobb får vi inte göra någonting halvdant, för då kan vi skada både patienten och oss själva, säger Julia Lundin, undersköterska och medlem i svenska landslaget som deltar i Yrkes-VM i Sao Paolo i augusti.

Organisationerna inom varje bransch står bakom tävlingen för respektive yrke. Inom Vård och omsorg är det Sveriges kommuner och landsting SKL, Vårdföretagarna och Kommunal.

Julia hörde talas om tävlingen i yrkesskicklighet redan när hon gick första året i Vetlanda gymnasium, som tidigare med framgång skickat elever till Yrkes-SM. Som fotbollsspelare med ”vinnarskalle”, som hon beskriver sig själv, fick hon lust att försöka. Efter att ha vunnit en regional uttagning i Växjö åkte hon till SM i Umeå i maj 2014. Under tre dagar prövades hon och hennes medtävlande i kunskaper i sammanlagt tolv deltävlingar, som tog mellan 20 och 40 minuter.

### Förflyttning utan ryggont

– Det var allt från att förklara vad en insulinpenna är och visa hur den fungerar, till att rent praktiskt hjälpa upp en patient ur sängen. Det var yrkeslärare och undersköterskor som spelade patienter, de vet ju precis hur människor med olika symptom kan reagera, berättar hon.

Julia berättar att de under åren på vård- och omsorgsprogrammet pratade mycket om yrkesskicklighet – men utan att använda just det ordet:

– Vi talade mycket om att vara duktig på det man gör. I vårt jobb får vi inte göra någonting halvdant, för då kan vi skada både patienten och oss själva.

Hon lyfter fram förflyttning som ett väldigt tydligt exempel på detta. Det är inte alltid det i praktiken fungerar som det är tänkt, med minst två anställda vid tunga och besvärliga lyft. Då gäller det att veta hur man gör för att undvika fall och ryggont.

### Kroppsspråk och ansiktsuttryck

Hot och våld är ett annat arbetsmiljöproblem som kräver yrkeskunnande för att tackla. Julia sommarjobbade efter sin examen på ett demensboende och det har hon stor nytta av även nu när hon idag arbetar på akutmottagningen på Ljungby sjukhus:

– Jag lärde mig mycket om hur viktigt det var med kroppsspråk och ansiktsuttryck för att kommunicera och inte väcka oro och ilska. säger hon. Och även på sjukhus möter vi ju patienter med demens. Det är när människor blir äldre som de får mest krämpor. På demensboende lärde jag mig att det är viktigt att säga det jag behöver säga till en patient i flera korta meningar, så att informationen kommer stegvis, och vara beredd att säga samma sak många gånger. Och så behöver jag också göra med andra patienter, som är oroliga och stressade när de kommer till akuten.

Julia framhåller att yrkesskickligheten betyder mycket också för att bekämpa den egna stressen, som ju är ett allvarligt hot mot hälsan:

– Om jag är säker i mitt arbete blir det lugnare. Det spelar ingen roll om jag ännu inte varit med om ett visst moment, när jag vet vilka sysslor jag har kan jag lägga upp arbetet och planera efter det. Då blir jag inte lika lätt stressad.

> Om jag är säker i mitt arbete blir det lugnare

### Poäng för ergonomi

I Yrkes-SM är det vårdlärare och undersköterskor från både äldreomsorgen och hälso- och sjukvården som dömer. Annelie Medling, ombudsman på Kommunal som tidigare arbetat inom äldreomsorgen i Åtvidabergs kommun ansvarar för Julias träning inför VM tillsammans med vårdläraren Angelica Gustafsson, Vetlanda. Annelie är svensk expert en av tre domare på VM, och har varit med om att utforma tävlingsuppgifter och bedömningsunderlag till tävlingen.

![Annelie Medling](https://www.suntarbetsliv.se/wp-content/uploads/2015/06/annelim2-1.jpg "Annelie Medling")På ett forum på nätet har domarna diskuterat frågor som att yrkesrollen för undersköterskor ser olika ut i deltagarländerna. Hygienkrav varierar också, här har man bestämt sig för att gå på världshälsoorganisationen WHO:s standardkrav.

– Det kommer att bli en dag vardera om akutvård på sjukhus, sjukhusmottagning, äldreboende och hemtjänst, berättar Annelie Medling. Vi domare har tillsammans utformat de händelseförlopp, som de tävlande ska agera i. Det blir troligen skådespelare som spelar patienter, så var det på förra VM i Leipzig.

Domarna sätter poäng inom arbetssäkerhet och ergonomi, patientsäkerhet, bemötande, och även miljötänkande, där källsortering kommer in, berättar hon. I SM räknades varje poäng inom de olika paketen, men i VM måste man ha allt rätt i varje paket för att något ska räknas, så det är klart höjd ribba.  

– Jag kan ju redan de olika momenten, men nu kommer det att bli finliret som avgör eftersom de tävlande är jätteduktiga, säger Julia. Jag kommer säkert att missa en massa, för det kommer inte att bli lätt att hålla nerverna i styr när man står på en scen med mikrofon och en massa människor som tittar på en. Under det senaste året har jag råpluggat engelska vårdglosor, för allt ska sägas på engelska.

Julia kommer att tävla mot undersköterskor från Norge, Finland, Holland, Schweiz, Tyskland, England, Spanien, Italien, Ungern, Brasilien, Colombia, Mexiko, Taiwan, Singapore, Bahrain och Förenade arabemiraten.

### Bara roligare och roligare

Ett av målen för arrangörerna av Yrkes-VM är att deltagarna ska bli ambassadörer för yrkesutbildningarna – och en sådan har Julia blivit. Så här berättar hon om sina erfarenheter:

– Jag har alltid velat jobba med människor, skrivbordsjobb är ingenting för mig! Och det var lockande för mig med en utbildning där du får kombinera undervisning i klassrum med att vara ute och praktisera. Jag kände ingen annan när jag började och jag hade fjärilar i magen när jag började. Men det klickade redan första dagen och det blev bara roligare och roligare efterhand.

– Jag har bara positivt att säga om utbildningen. Innan hade jag hade hört att vård och omsorgsprogrammet var en slapp linje. Men det var helt tvärtom, man läser jättemycket och det är ingen utbildning som man tar sig igenom utan att anstränga sig, som det hade sagts.

För Julia innebar yrkesmästerskapet ett lyft rent arbetsmässigt. Efter SM-segern blev hon utvald bland 60 sökande till jobbet på akuten, trots att man vanligen vill ha undersköterskor med lång erfarenhet. Och det är på sjukhus hon allra helst vill jobba.

– Jag gillar blod, säger Julia och skrattar.

_Följ [Julias Yrkes-VM-blogg](http://julialundinyrkesvm.blogg.se/)._

![Annelie Nordström](https://www.suntarbetsliv.se/wp-content/uploads/2015/06/kommunalordflab-1.jpg "Annelie Nordström")

**“Alla behövs för kvalitet i verksamheterna”**
-----------------------------------------------

**– Var stolta över att ni är sjysta knegare och lycka till, sa Kommunals ordförande Annelie Nordström, som representerar LO i styrelsen för Worldskill Sweden, på en pressträff där man presenterade det svenska yrkeslandslaget.**

Hon förklarade att Yrkes-VM behövs för att visa att vanliga arbetares jobb är viktiga.

– I varje jobbannons efterfrågar man lång utbildning och alla talar om värdet av de långa utbildningarna och det är lätt att de som går på gymnasiets yrkesutbildningar känner sig mindre värda. Men alla behövs för att få kvalitet i verksamheterna. Ni har valt utbildningar som leder direkt till ett alldeles vanligt jobb och ni kommer med er kreativitet och yrkesskicklighet bidra till framgång för de kommuner och landsting och företag som ni kommer att arbeta i.

Gymnasieminister Aida Hadzialic framhöll att allas yrkesskicklighet är basen såväl för exportnäringen som välfärdssektorn och att det är alldeles för få unga som söker till yrkesutbildningarna.

I pressträffen deltog från arbetsgivarsidan Svenskt Näringslivs ordförande Carola Lemne, som bland annat sa att i hennes sinne är yrkeslandslaget det allra viktigaste av alla Sveriges landslag, eftersom tillgång till yrkesfolk är avgörande för landets framtid.

Yrkeslandslaget  2015 har 29 medlemmar med 27 yrken: undersköterska, hudterapeut, florist, frisör, servitris, kock, dekoratör, webbdesigner, plattsättare, trädgårdsanläggare,VVS-montör, målare, murare, träarbetare, elektriker, fordonslackerare, svetsare, fräsare, svarvare,  tekniker inom tele, IT, industri, automation, flyg  och personbil.

