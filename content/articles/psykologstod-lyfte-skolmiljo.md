---
content_type: article
date: 2013-08-26T12:33:00
title: 'Psykologstöd lyfte skolmiljö'
original_id: 15703
slug: psykologstod-lyfte-skolmiljo
image: "../images/rosengaerd2-940x450-hb1.jpg"
image_caption: 'På Ulricedals förskola i Rosengård förbättrade man sin arbetsmiljö med hjälp av en grupp psykologer.'
author: Torbjörn Uhlin
friskfaktorer: ''
activity: ''
articles_teasers_2: []
article-teasers-list: []

---

Ont om tid för planering och samtal – så såg arbetssituationen ut för tre år sedan för de anställda på skolor och förskolor i Rosengård i Malmö. Med hjälp av psykologstöd mår nu både personal och barn bättre.

Ute på Ulricedals förskola nära Rosengårds centrum bakar barnen i sandlådan olika kakor medan förskollärare Jenny Jackler och förskolechef Eva Nilsson ser på och frågar vad det är för sorter. De två tycker att stödprojektet har gett kraft och verkan åt deras arbete. Nu har de äntligen tid att mötas för att utveckla arbetet. Tidigare hade de inte den tiden.

– Det jag tycker är allra bäst är att vi har kunnat utveckla arbetslagen och att vi har fått tid till samarbete, säger Eva Nilsson.

– Men alla workshops om den vuxnes del i barns utveckling och lärande har också gett oss mycket energi och kunskap.

Alla chefer hade fått nya arbetsplatser inom skola och förskola i Ulricedal precis när projektet satte igång, vilket gav en uppförsbacke för personal och chefer. Under projektets gång har arbetslaget på förskolan gått från ledarstyrning till ökad självständighet för medarbetarna.

> vi har kunnat utveckla arbetslagen och fått tid till samarbete

Arbetet började med att man undersökte läget vad gäller arbetsbelastning och stress. Man förde en dialog med de anställda för att utveckla arbetet och skapa nya rutiner för arbetstid, scheman och nyttjande av resurser. Målet var att ge tid för återhämtning och tydligare beskrivningar av arbetsuppgifterna.

Jenny Jackler betonar det goda stödet från Barn- och ungdomschefen, Jytte Lindborg. Det var avgörande för framgången att man kunde prioritera projektet. Förskolechefen satsade egna medel för att ta in vikarier, så att de skulle hinna med workshops och arbetsplatsträffar.

### Tid till samarbete och EU-bidrag

Förändringsarbetet fick en god skjuts när Europeiska socialfonden, ESF, beviljade drygt 11 miljoner kronor till projektet Hälsa och lärande. Det startade augusti 2011 och har pågått fram till juni 2013. Med hjälp av en storsatsning på kompetensutveckling gick man in för att utveckla arbetsgrupperna inom förskola, fritids och skola, men även på ledningsnivån, inom personalavdelning och administration. Målet för projektet formulerade man så här:

“Bedriva insatser för att göra skolan till en stödjande och främjande miljö för hälsa och lärande, för att uppnå en bättre arbetsmiljö och ökad måluppfyllelse vad gäller elevernas betyg.”

En grupp med sex psykologer har mött de 120 arbetslagen med skol- och förskolepersonal tio till tolv gånger under ett år för utbildning och handledning. Det viktiga med projektet har varit att vända fokus från diagnoser till hälsosamt lärande. Det finns en risk att man stigmatiserar barn när man fokuserar på problem, så projektet inriktades i stället på att ge redskap för att fokusera på lärandemiljön.

– Jag upplevde förr att flera barn fick olika diagnoser, när man i stället borde lägga kraft på att arbeta aktivt med lärandemiljön och anpassa den för barn och ungdom i Rosengård, säger Elisabeth Graci, projektledare och skolpsykolog.

### Psykologer gav energi och kunskap

– Psykologerna har betytt mycket. Yrkets grundutbildning har haft brister vad gäller psykologisk kunskap om samspelets betydelse och anknytningsteorier i relation till barnen, säger Jenny Jackler.

– Det gäller särskilt för oss som gick utbildningen för länge sedan. Så detta projekt har varit av stort värde för vi ska kunna utveckla vårt arbete.

Psykologerna har också varit ett gott stöd för Eva Nilsson när hon har utvecklat sitt ledarskap som förskolechef. Hon har insett hur viktigt det är att tränga tillbaka annat för att hålla fast vid att arbetslagen ska kunna genomföra sina möten två timmar i veckan. Under projekttiden har detta fungerat. Nu återstår att se om man klarar av det, eftersom man har fått ett hårdare ekonomiskt tryck på förskolorna.

– Det är ju en svaghet i Malmö att vi har ett förhållandevis lågt antal förskollärare per arbetsplats, säger Eva Nilsson.

– Nu måste vi rusta för framtiden vad gäller barnen. Förskollärare och barnskötare måste hänga med i utvecklingen genom vidareutbildningar, och vi måste bli fler.

### Effektivast i landet

Forskaren Christian Jacobsson, doktor och lektor i psykologi vid Göteborgs universitet, och Joakim Tranquist, konsult som arbetar med utvärderingar, har följt projektet och mätt effekterna av insatserna.

– Vi ser klart att utvecklingen har gått åt rätt håll, säger Christian Jacobsson.

– Bland alla våra mätningar som vi har gjort när vi har utvärderat skolor, har Mölndals skola under många år haft Sveriges mest effektiva arbetslag. Nu har Rosengård tagit över den rollen.

Det är främst i arbetsgrupper som har haft stabila yttre förutsättningar som utvecklingen gått framåt. De har haft det lättare att ta till sig psykologinsatserna. Det märker man på att de stabila grupperna generellt blivit tryggare och att konfliktnivåerna sjunkit. Och ju mer en grupp utvecklar sitt interna samarbete, desto mindre blir stressen och den psykiska utmattningen. Samtidigt ökar de anställdas arbetstillfredsställelse, liksom känslan av att bemästra den egna arbetssituationen.

– En tredjedel av grupperna har inte utvecklats lika starkt, därför att de är mer påverkade av förändringar, som nya chefer och ny organisation, fortsätter Christian Jacobsson.

– När man har splittrade grupper och lägger ner enheter hämmar detta starkt resultaten. “Det händer ju så mycket på Rosengård, hela tiden”, var en vanlig åsikt. Många ansåg att de hade saknat tid för att göra en god insats.

### Bibehålla projektets goda effekter

Joakim Tranquist lyfter fram det starka stödet från förvaltningsledningen, som varit rejält insatta i projektets idé och har samverkat med sin personal i utvecklingsarbetet, som en viktig framgångsfaktor. Men det finns frågetecken när det gäller hur man ska ta tillvara och bibehålla projektets goda effekter, eftersom staden genomför en ny omorganisation hösten 2013. Man ska centralisera tio stadsdelar när det gäller skola och förskola.

– Om man i Malmös ledning inte är beredda att ta de beslut som behövs för att man ska kunna arbeta vidare enligt projektets idéer är risken stor att fördelarna sakta upphör, säger Joakim Tranquist.

– Det vore extra synd för detta område, som har ett dåligt rykte att ta itu med. Nu när man är på topp så borde man få stanna kvar där.

FAKTA/Projektet Lärande och hälsa
---------------------------------

*   Projektet byggde på en modell för integrerad grupputveckling, där arbetsgruppen ses som en viktig komponent i arbetsmiljön.
*   Grupperna utvecklades från att ha ledaren och relationerna i centrum i till att hålla uppgiften och egen styrning i centrum.
*   De anställda fick i frågeformulär ge sin syn på upplevd stress och psykisk utmattning, arbetstillfredsställelse och hur man tyckte sig behärska sina arbetsuppgifter.
*   Enkätstudien i slutet av projektet fick 400 svar av 636 tillfrågade (63 procent). Den visade att deltagarna kände starkare tillhörighet och trygghet. I de redan stabila grupperna sjönk den psykiska utmattningen medan arbetstillfredsställelsen ökade.
*   Åtta av tio som svarade på enkäten tyckte att grupputvecklingsträffarna var meningsfulla och relevanta i förhållande till deras vardagliga arbete. Sju av tio ansåg att projektet bidragit till utveckling i deras arbetslag i fråga om ökad uppdragsfokusering, bättre samarbete och ökad kunskap om förhållningssätt mot vuxna och barn. Man tyckte att projektet hade gett goda kopplingar mellan psykologi och pedagogik.
*   Drygt 20 personer i ledningsgrupper svarade. De var positiva och ansåg att projektet hade ett fått bra genomförande. “En omfattande satsning där alla jobbat åt samma håll ger kraft och trygghet”, var ett yttrande.

Stödmodellen för kompetensutveckling
------------------------------------

Modellen för projektet bygger på att utveckla arbetsgrupperna i fyra faser:

*   Tillhörighet och trygghet
*   Opposition och konflikt
*   Tillit och struktur
*   Arbete och produktivitet

Nu när projektet har pågått i två och ett halvt år, har det visat sig att satsningarna har gynnat många barn och ungdomar, liksom de anställda, på flera sätt:

*   Arbetslagen har stärkt sin sammanhållning. Forskarna som utvärderat projektet ser resultat i form av en starkare vi-känsla, bättre dialog och samarbete i arbetslagen. De flesta har större förståelse för varandras styrkor och svagheter.
*   Man har förbättrat personalmötenas form. Medarbetarna har fått ett mer gemensamt språk och synsätt på hur man ska utveckla arbetslaget.
*   Grupperna har fått tydligare information om vilka arbetsinsatser de förväntas utföra.
*   Eleverna känner ökad trygghet och bättre förståelse för vad som förväntas av dem. De har också fått mer lugn och ro i klassrummen och känner större samhörighet med varandra och lärarna.
*   Eleverna har fått bättre betyg, en bra bit över genomsnittet i landet. Det är ett stort lyft från tidigare när man låg under snittet.
*   Bland de anställda tycker sex av tio att de har fått ökad kunskap och utvecklat ett bättre samarbete. En av tio säger att de inte har känt av den effekten alls. Övriga såg inte någon större skillnad.

