---
content_type: article
date: 2014-03-05T09:44:00
title: 'Mycket alkohol ökar risk för övervikt och cancer'
original_id: 15596
slug: mycket-alkohol-okar-risk-for-overvikt-och-cancer
image: "../images/riskbruksveckan_alkohol-002_940x450-hb1.jpg"
image_caption: ''
author: Michael Nyhaga
friskfaktorer: ''
activity: ''
articles_teasers_2: []
article-teasers-list: []

---

Undvik övervikt och minska risken för cancer. Att dricka mycket alkohol kan göra att du går upp i vikt. Och den som är överviktig riskerar att drabbas av olika sjukdomar.

Alkoholens effekt på hälsan är ett omdebatterat ämne. Forskare varnar för en ofta förbisedd effekt av alkohol, nämligen ökad cancerrisk på grund av övervikt. De som dricker för mycket får oftare strup- och muncancer än måttlighetsdrickarna. Till det kommer den ökade cancerrisken av att gå upp i vikt.

Alkohol innehåller mycket kalorier som gör att du lägger på hullet och övervikt är en känd riskfaktor för flera cancersjukdomar.

> Ett lättare liv med mindre alkohol

### Som flera deciliter socker

En stor stark på krogen innehåller cirka 235 kalorier. Det motsvarar ungefär 30 gram smör eller över en halv deciliter socker. Dricker du fem stora stark på en kväll får du i dig lika mycket kalorier som om du skulle äta ett tredjedels smörpaket eller en hel mugg full med socker.

Det är dock en ganska stor skillnad mellan olika drycker. Om man tar hänsyn till den lägre alkoholhalten innehåller öl betydligt mer kalorier än exempelvis vitt vin.

Till det höga kaloriinnehållet kommer att man snarare äter mer än mindre under en festkväll, eftersom blodsockerhalten sjunker när alkoholen förbränns och matsuget ökar. Trots att den som dricker mycket lätt går upp i vikt har dock alkohol väldigt liten effekt på hjärt-kärlsjukdomar och studier visar att den till och med skyddar måttlighetsdrickaren.

När det gäller cancer verkar det däremot vara annorlunda.

– Forskning visar att även små mängder alkohol ökar risken för att utveckla cancer, inklusive muncancer, bröstcancer och levercancer, enligt Clare McKindley, klinisk dietist vid det amerikanska MD Andersons Cancer Prevention Center i ett pressuttalande.

### Lika illa som rökning

De alkoholhaltiga drycker som är minst riskabla är de som innehåller färre kalorier, hävdar hon och råder konsumenter att välja rätt sorts alkoholdrycker. Många får för mycket kalorier från exempelvis söta drinkar.

– Det kan leda till ökat magomfång och den ökade cancerrisk som hänger samman med att ha övervikt eller fetma, säger Clare McKindley.

Feta och överviktiga löper enligt Cancerfonden 30–40 procents högre risk att drabbas av cancer. Det är nästan i nivå med exempelvis rökning. Den ökade risken vid fetma innebär också enligt Cancerfonden att ju mer man väger, desto större cancerrisk. Det finns ingen “säker” övervikt.

Den ökade risken för cancer hos överviktiga gäller främst tjocktarms-, njur- och bröstcancer. Men en svensk forskningsöversikt som gjordes vid Karolinska institutet för några år sedan visar även på en risk att drabbas av benmärgstumör och en viss typ av leukemi.

