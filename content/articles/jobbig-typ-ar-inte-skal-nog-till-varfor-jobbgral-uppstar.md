---
content_type: article
title: &#8220;Jobbig typ&#8221; är inte skäl nog till varför jobbgräl uppstår
original_id: 15866
slug: jobbig-typ-ar-inte-skal-nog-till-varfor-jobbgral-uppstar

---

“Jag kan ju inte tvinga folk att vara snälla mot varann?!” Så tänker ibland chefer, när konflikter mellan kollegor gör folk sjuka. Men de dåliga relationerna beror i grunden sällan på hur människorna är, utan oftast på hur arbetsvillkoren och ledarskapet ser ut. Det hävdar Ulrich Stoetzer, som har doktorerat på bråk och utfrysning som sjukdomsorsak.

_”Lite bråk skadar väl inte?”_ Så säger en del som vill se konflikter som något positivt, som ett förändringsinriktat sätt att lösa problem och utveckla relationerna i en arbetsgrupp. Men det beror på hur man löser konflikterna, de kan aldrig vara bra i sig – och för de flesta är och förblir en jobbkonflikt en stressfaktor, menar Ulrich Stoetzer.

Så här sammanfattar han några viktiga slutsatser i sin avhandling: Relationerna på arbetet är viktiga för bland annat vår psykiska hälsa. Stress och negativa arbetsvillkor påverkar många gånger dessa relationer på ett negativt sätt. Men det är möjligt att utforma verksamheten så att den tvärtom främjar goda relationer på jobbet.

### Många böcker men lite forskning

Under flera år har Ulrich Stoetzer arbetat som psykolog med att utreda arbetsskadeärenden, utbilda och forska på Centrum för arbets- och miljömedicin, Stockholms läns landsting. Parallellt har han forskat han vid Karolinska institutet, i en forskargrupp på institutionen för miljömedicin, som leds av Irene Jensen, professor i företagshälsovård. Den här artikeln bygger på ett föredrag han höll vid ett seminarium som Centrum för arbets- och miljömedicin arrangerade våren 2013. Sedan sommaren 2015 arbetar han på Arbetsmiljöverket med frågor inom organisatorisk och social arbetsmiljö.

– När jag för drygt tio år sen skulle börja jobba med min doktorsavhandling, så tänkte jag att skulle hitta någonting lätt, en tårtbit av verkligheten där andra redan hade gjort mycket, berättar han. Jag tyckte det lät spännande med konflikter på jobbet och det är ett ämne som det skrivs mycket böcker om. Minst en ny bok varje år handlar om relationer på arbetsplatsen.

Till hans stora förvåning visade det sig emellertid att det fanns väldigt lite forskning. Det han hittade var fallstudier om en speciell konflikt och hur man löste den. Men det saknades bredare enkätstudier om hur konflikter på många arbetsplatser påverkar många människors hälsa, och vad som orsakar konflikterna. Här fanns ett tomrum, snarare än en tårtbit i en pågående forskning. Detta tyckte han var märkligt, eftersom man de senaste årtiondena talat alltmer om den psykosociala arbetsmiljön. Och det som är psykosocialt handlar om hur människors växelspel (interaktion) med andra påverkar varje individ psykologiskt.

– Relationer är i sig en viktig del av arbetslivet, säger Ulrich Stoetzer. Arbetet är ju för de flesta av oss inte bara någonting nödvändigt ont för att få pengar. Vi arbetar också för att umgås med andra människor och för att vara en del i ett sammanhang, tillsammans med andra. Kafferasten tycker många är den viktigaste stunden på dagen!

### Från hyfsat meningsutbyte till skrik i korridorerna

Hur ser det då ut med motsatsen till kafferumsmyset? Ulrich Stoetzer börjar med att påpeka att ”negativa relationer” är mer än bara kollegor i konflikt – det kan vara allt från brist på stöd till att bli mobbad. Och konflikt definierar han som ”en interaktion där båda eller fler parter är aktiva i verbala – eller i värsta fall fysiska – angrepp”. På jobbet handlar det ju oftast om att två eller flera argumenterar, allt från ett hövligt och hyfsat meningsutbyte, över hetsiga diskussioner med hårda ord, till skrik i korridorer.

Det kan vara uppgiftsorienterade konflikter om praktiska saker: tillgång till resurser, hur prioriteringar sker och hur man kan och bör lösa problem. Eller så kan det vara relationsorienterade konflikter: om personliga och sociala faktorer, skilda politiska uppfattningar och typ av humor. Och ibland handlar det förstås om bägge typerna samtidigt.

Ibland pratar man också om passiv aggressivitet, som kan ta sig formen av ett undflyende och tyst beteende.

– Men när jag utreder arbetsskadeärenden i samband med konflikter krävs det att någon säger något, för att bevisa att det har funnits en konflikt, säger Ulrich Stoetzer. Tiden och intensiteten i en konflikt är viktig när man ska bedöma den, och om det har förekommit nedlåtande eller kränkande kommentarer i samband med konflikter.

”Vi har ett rått men hjärtligt klimat” – det är ett uttryck som en del ibland använder när de ska förklara och försvara dåliga relationer och konflikter på arbetsplatsen. Ulrich Stoetzer tycker hjärtligt illa om den floskeln. Han berättar om ett fall, där man på en avancerad arbetsplats på ett sjukhus tilltalade varann på ett grovt sätt.

– Det skulle inte fungera ute på gatan, där skulle man fått en smäll eller bli inspärrad. Måste vi då acceptera det på en arbetsplats?

### Problematiskt att fokusera personligheten

Personligheten hos deltagarna i konflikter står i fokus i många studier, konstaterar han. ”Jobbiga personer” säger vi på vardagsspråk. På psykologspråk kan såväl utbildade specialister som vi alla glada kökspsykologer vid fikabordet använda olika diagnoser och etiketter:

*   _”Typ A–personlighet” – en personlighetstyp som yttrar sig i att personen är uppvarvad, otålig, intolerant – bland annat._
*   _”Neurotisk och negativ affektivitet” – betyder ungefär överspänd och negativ känslomässighet._
*   _Personlighetsstörningar som är patologiska (sjukliga)._

Ulrich Stoetzer vänder sig mot att man fokuserar på personligheten när man ska ta itu med jobbkonflikter, eftersom det lätt leder till att man ser människan och konflikten som något ”konstant, oföränderligt och oundvikligt”. Konflikten blir enbart något mellan två personer, som det är upp till dem att lösa, eftersom det är den enes eller bådas personlighetsdrag som ligger bakom. Och så kan man försöka att vid personlighetstester gallra fram enbart ”ojobbiga” när man ska anställa, och omplacera, köpta ut eller isolera de ”jobbiga” som ändå slunkit in. Det här är fel spår, menar han:

– Våra personligheter visar sig ofta inte vara konstanta. Det kan variera mycket hur du är och hur du fungerar, i olika livsfaser och sammanhang. Du kan få en roll i en grupp som du inte trivs med och som du inte har i andra sammanhang. Men gruppdynamiken gör att du just där inte är som du vill vara.

– Alla är vi ju också lite normalneurotiska, som Freud skulle säga! Vi tar exempelvis ofta till ganska dåliga strategier, när vi är stressade, trötta och trängda. Vi klantar till det och är otrevliga ibland. Vi är som vi är, och vi är inte alltid rationella. Men allvarligare personlighetsstörningar är faktiskt mycket ovanliga, säger Ulrich Stoetzer.

Det är inte helt ovanligt att människor på en arbetsplats klistrar den brutalaste etiketten av alla, ”psykopat”, på en chef eller kollega. Han tycker att man ska vara väldigt återhållsam med att ta till sådan ammunition i bataljer på jobbet.

### Djupare och mer påverkbara konfliktorsaker

Ulrich Stoetzers slutsats av att arbetsplatsen är full av personer som alla har sina olika personligheter, som inte är huggna i sten, är att såväl chefer som anställda helt enkelt måste hantera detta faktum. Och då gäller det att leta efter andra, djupare och samtidigt mer påverkbara orsaker till de konflikter som uppstår. Ulrich Stoetzer pekar på andra förklaringar:

*   _Hur man organiserar arbetet._
*   _Höga krav och stress_
*   _Låg stimulans_

– Höga krav kan exempelvis handla om en tidspress som gör att anställda i hemtjänsten inte hinner med allt de ska för att klara motstridiga krav på kvantitet och kvalitet, säger han. Det här drabbar många inom vård och omsorg, säger Ulrich Stoetzer.

– Hög arbetsbelastning påverkar humöret. Det finns inte tid att vårda den sociala gemenskapen, man hinner inte stanna till. Det krävs en del tid för att upprätthålla goda kontakter mellan arbetskamrater!

Låg stimulans handlar bland annat om att man inte får utnyttja sina yrkeskunskaper och själv lösa problem genom använda sina erfarenheter. Man har svårt att påverka sin arbetssituation och känner sig inlåst.

### Konflikter och utfrysning en risk för den psykiska hälsan

Ulrich Stoetzer har förutom öppna konflikter tittat på fenomenet utfrysning. Anställda har fått svara på enkätfrågor om de känner sig utfrusna av arbetskamrater eller chefer som utesluter dem från information, inte hälsar eller inte svarar på frågor.

– Det var förvånansvärt många, 14 procent, som svarade att de blivit utsatta för detta, fullt ut eller till en viss grad, säger han.

När man på en pressad arbetsplats inte förmår att ta hänsyn till arbetskamrater som inte orkar, kan dessa uppfatta det som att de blir utfrysta. Detta tror han kan vara en delförklaring.

I en studie tittade han på hur anställda inom jobb med olika egenskaper drabbades av konflikter och utfrysning. Han fann att människor med höga krav i sina jobb oftare råkade ut för en allvarlig konflikt eller kände sig utfrusna av arbetskamrater. Risken för detta var i bägge fallen 30 procent högre.

För människor som hade arbeten med låg stimulans var risken för utfrysning ännu högre (40 procent ökad risk).

Ulrich Stoetzer betonar att negativa jobbrelationer verkligen innebär en risk för den psykiska hälsan. Framförallt handlar det om en ökad risk för depression, som är en mycket allvarlig diagnos. Hans forskning visar att det finns kraftigt förhöjd risk för detta bland anställda som har lågt socialt stöd (50 procent högre risk), har upplevt en allvarlig konflikt (40 procent), varit utfrusen av chefer (60 procent) eller, värst av allt, av arbetskamrater (70 procent högre risk).

### Hur man främjar goda relationer

Vad kan man då göra? Mycket, enligt Ulrich Stoetzer, som tycker att han i sin forskning också har sett att det verkligen är möjligt att utforma verksamheten så att den tvärtom främjar goda relationer på jobbet. Han tillhör den forskargrupp som under ledning av Eva Vingård, Uppsala universitet, och Magnus Svartengren, Stockholms universitet, har studerat vilka faktorer som gör att en del verksamheter blir friska, med få sjukskrivna. I början av 2013 kom gruppens rapport ”Hälsa och framtid i kommuner och landsting”, som Suntliv.nu tidigare skrivit om (se länklista efter denna artikel).

Ulrich Stoetzer berättar att man på arbetsplatserna allt oftare framhåller att den sociala kompetensen är en ledaregenskap som är lika viktig som den förmåga som har med själva verksamheten att göra. Forskarna frågade företrädare för friska kommuner och landsting om hur de såg på den sociala kompetensen. Det här är exempel från deras svar:

_”Vi söker efter ödmjukhet, värme , mänsklighet, respekt för andra. Stöddiga personer med armbågar klarar sig i fem minuter. Respekten för individen är oerhört viktig.”_

De intervjuade lyfte och fram hur avgörande det är att man har en nära kommunikation på alla ledder – uppåt, nedåt och i sidled – för att kunna hantera konflikter på arbetet och skapa goda relationer:

”Finns det ett problem så är det ett gemensamt problem, då sätter man sig ner och diskuterar. Vi är inte så formella utan vi har en öppenhet. Egentligen är det ett dagligt arbete att hantera de här frågorna.”

Chanserna för goda relationer blir enligt Ulrich Stoetzer mycket större i en organisation där var och en känner sig juste behandlad, att man blir hörd. Det handlar om till synes enkla saker som vänlighet och hänsyn, att chefen i mötet med varje anställda är tillitsfull, uppriktig och ärlig. Och att man undviker att behandla anställda olika. Cheferna håller de anställda informerad om beslut och dess konsekvenser inom rimlig tid. Det är tydligt och begripligt vad som gäller. Alla kan lita på vad som sägs.

Gör så – och risken minskar för utfrysning och konflikter!

_Se Ulrich Stoetzer [jobbgräla i sketch på Youtube](https://www.youtube.com/watch?v=gD8Q7HPBwB8) – och kort berätta om sin forskning._

