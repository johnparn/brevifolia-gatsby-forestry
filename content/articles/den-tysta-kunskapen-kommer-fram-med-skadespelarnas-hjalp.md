---
content_type: article
title: Den tysta kunskapen kommer fram med teater
original_id: 15582
slug: den-tysta-kunskapen-kommer-fram-med-skadespelarnas-hjalp

---

Med teater kan man få fram anställdas tysta kunskap, till exempel om hur man tacklar konflikter, menar skådespelaren Janne Berg. Delaktighet är improvisationsteaterns styrka.

Janne Berg, som medverkade i en utbildningsdag på Sachsska barn- och ungdomssjukhuset där delaktighet i vården stod i fokus (läs reportage här), är en av tre konstnärliga ledare på Stockholms Improvisationsteater.

– Det vi gjorde på Sachsska är något vi kallar “case”, ett exempel. De ville ha en gestaltning av ett bemötande, i det här fallet när läkaren möter en patient som är tonåring. Med ett “case” kan man komma åt den kollektiva kunskap som finns i arbetsgruppen och där gruppen faktiskt har lösningar på svåra problem, men inte något forum att prata om det i, säger Janne Berg.

Han reflekterar över att det kan vara svårt att inför kollegor berätta om hur man som enskild individ löser konflikter, människor vill inte gärna slå sig själva för bröstet. Och då kan teater bli det forum där den tysta kunskapen kommer upp till ytan.

### Överdriver för att engagera

– För att publiken ska vara med på noterna så värmer vi först upp den på olika sätt och försöker få alla att känna sig bekväma så att de vågar ropa och lägga sig i. När vi sedan spelar upp en scen överdriver vi alltid första gången, målar med en väldigt bred pensel, så att publiken verkligen blir engagerad och vill protestera och förändra.

– Jag tror att hemligheten är direktheten, att vi skapar något i just denna stund. Publiken känner att den förstår situationen och har kompetens och vill därmed hjälpa dessa små hjälplösa improvisatörer, säger Janne Berg och ler.

Det handlar också om att låta de förbjudna tankarna ta plats menar han och nämner scenen som gruppen spelade upp på Sachsska där läkaren snäste av mamman och bad henne lämna undersökningsrummet.

– Det är sånt man skulle vilja göra, men vet att man inte får. Och när någon då gör det på scenen är det väldigt befriande att se.

> Det handlar också om att låta de förbjudna tankarna ta plats.

### Låta det oväntade hända

Stockholms Improvisationsteater, som har funnits sedan 1989, har en egen scen på Sigtunagatan i Stockholm. Där ger man föreställningar flera gånger i veckan och bedriver även en omfattande kursverksamhet. Men arbetsplatsteater är också en stor del av teaterns verksamhetsområde. Förutom att gestalta “case” så arbetar gruppen även med ren underhållning.

– Då håller vi upp en spegel – så här är det på er arbetsplats! Och då handlar det mest om att få publiken att skratta åt sin vardag och att verkligen känna igen sig i situationerna. Igenkänning är vår länk till dem som tittar och när den fungerar kan man också bli påverkad om det är tillräckligt roligt, intressant, spännande eller otäckt, menar Janne Berg.

Workshop är ett tredje alternativ som Stockholms Improvisationsteater erbjuder arbetsplatser. Då får deltagarna själva agera skådespelare och lära sig improvisationsteaterns grundregler och principer.

– Den enklaste regeln är att säga “ja och…” i stället för “ja men…” eller “nej” eller bara “ja” och inte göra något. I en improvisation handlar det om att inte stoppa processen utan låta det oväntade hända och se vart det kan leda. “Ja och…” innebär att jag hör din idé och kommer med något mer, lägger till något, så att ett plus ett blir tre. Och med den grundprincipen kan det ju börja hända saker, både på teaterscenen och på arbetsplatsen.

### Teater förbättrade arbetsmiljön

Janne Berg är övertygad om att teater kan förändra den psykiska arbetsmiljön och ger ett exempel.

– Vi hade ett uppdrag för ett annat sjukhus i Stockholmsområdet som hade det ganska krisigt. Vården fungerade bra, patienterna var jättenöjda, men det var slitningar mellan olika personalgrupper. Det hade skett ett generationsskifte och kommit många nya sjuksköterskor. Undersköterskorna som var äldre hade arbetat där länge och såg ned på de nya unga sjuksköterskorna.

– Vi jobbade med de här personalgrupperna under en förmiddag och har i efterhand fått mycket positiv respons. Vi har fått höra att vårt besök gjorde stor skillnad och att arbetsklimatet är väsentligt bättre nu. Jag tror att vi lyckades hjälpa till med att bryta ned barriärerna som fanns mellan de olika grupperna.

Janne Berg tycker att det är stimulerande att samarbeta med olika arbetsplatser och känna att teater kan göra nytta. Det är också roligt att hela tiden möta en ny publik och att ständigt tvinga sig själv in i nya situationer. Han menar att det utvecklar honom som skådespelare och improvisatör.

– I den här konstformen får publiken chansen att vara med och påverka och då blir det en otrolig nerv. Man skulle naturligtvis kunna sitta och göra djupintervjuer med ett antal anställda och skriva ett manus utifrån det. Och de skulle absolut känna igen sig, men de skulle definitivt inte känna sig lika delaktiga. Delaktigheten är improvisationsteaterns styrka, det är den som gör teaterformen så levande!

