---
content_type: article
title: Bättre nytänkande med skådespelarnas hjälp
original_id: 15590
slug: battre-samarbete-och-nytankande-med-skadespelarnas-hjalp

---

För att öka kreativitet och förbättra samarbete och konfliktlösning på Sachsska barn- och ungdomssjukhuset tog de anställda och chefer teater till hjälp. Improviserande skådespelare blev ett lyft på en utbildning som handlade om att göra patienterna mer delaktiga i vården.

– Oj, vad du har vuxit och blivit stor sedan vi sågs senast för ett halvår sedan!

Den stressade barnläkaren kommer försenad till väntrummet och hälsar på 13-åriga Robin och hans av väntan mycket irriterade mamma. Tonåringen tittar knappt upp från sin smartphone när han truligt lommar efter mamma in till besöksrummet.

Medan läkaren undersöker Robin pratar den överambitiösa mamman oavbrutet på om sonens astma och allt hon och hennes man gör för att hantera sjukdomen. Hon beklagar sig och tycker att en trettonåring själv borde ta ett större ansvar för sin behandling än hennes son gör. Läkaren vänder sig i stort sett hela tiden till mamman. När Robin får en fråga svarar han enstavigt och sjunker sakta ihop allt mer på sin stol.

### Publiken bestämmer

Scenen spelas upp för anställda på Sachsska barn- och ungdomssjukhuset, som är en del av Södersjukhuset i Stockholm. Det är Stockholms Improvisationsteater (intervju med en av dess konstnärliga ledare här) som har bjudits in för att medverka i en utbildningsdag om hur FN:s konvention om barnets rättigheter ska tillämpas i vården. Publiken får diskutera två och två hur läkaren skulle kunna ändra sitt beteende och så spelas scenen upp på nytt med publiken som tydlig regissör.

– Kom i tid, var inte så forcerad, ropar en kvinna.

– Hälsa på Robin först, fråga honom hur det går med fotbollsspelandet, hojtar en man.

– Man kan inte säga till en 13-åring att han har vuxit och blivit stor.

– Låt mamman lämna rummet och prata ensam med Robin en stund.

Förslagen är många och improvisatörerna ändrar sig och gör om allt efter publikens anvisningar. Ett stort befriande skratt utbryter när läkaren ryter till mamman att lämna undersökningsrummet.

> Delaktighet handlar också om att de anställda ska våga säga vad de tycker

### Teater hjälpte oss att lösa konflikter

– Jag tyckte teatergruppen var rolig. Skådespelarna var snabba, rappa och fångade verkligheten bra, säger Tina Andersson, barnsjuksköterska på Sachsska.

Hennes kollega Anna-Karin Edstedt Bonamy, som är barnläkare, menar att just flexibiliteten i improvisationsteater och att publiken får vara med och bestämma är givande.

– Publiken hjälper skådespelarna på traven när de gör fel och kan säga: “nej så där gör vi inte!” Och det finns en pedagogik i det, vi undervisar varandra med hjälp av dem på scenen som gör som vi säger.

Anna-Karin tycker också att teater kan få alla på en kurs eller ett möte att se samma sak på ett mycket tydligare sätt. Man går därifrån med en homogen bild av vad det var som hände.

– Mänsklig interaktion är ju väldigt komplex och det fina med teater är att man kan fånga hela komplexiteten; kroppsspråket, beteendet, rösten, budskapet. Allt blir så tydligt.

– Jag fick massor av tankar efter teatergruppens framträdande om hur vi behandlar patienter, hur vi ser dem och bemöter dem, men också hur vi som arbetar här behandlar varandra, säger Tina Andersson.

Och Anna-Karin Edstedt Bonamy inflikar att hon under sin specialistutbildning fick fördjupa sig i arbetsmiljöfrågor och konflikthantering med hjälp av just improvisationsteater.

– Vi fick ge exempel på problem som vi hade råkat ut för. Sen fick vi se våra erfarenheter spelas upp, reflektera kring det, fundera över alternativa sätt att reagera och hitta nya lösningar. Det var ett väldigt bra sätt att synliggöra beteenden och få verktyg för att lösa konflikter, så jag är mycket positiv till teater som en metod att förändra arbetsmiljön till det bättre.

### Ökad delaktighet och större mod

Huvudsyftet med att bjuda in Stockholms Improvisationsteater till Sachsska barn- och ungdomssjukhuset var att fokusera på delaktighet, att barn och föräldrar ska bli mer delaktiga i vården. Det berättar Erica Löfstedt som är en av de ansvariga för utbildningsdagen om FN:s barnkonvention. Utbildningsledarna bad teatergruppen att skapa en scen med en tonåring.

– Vi valde en tonåring därför då börjar det bli dags för föräldrarna att ta ett steg tillbaka och det händer ju inte i den här scenen. Då måste doktorn hjälpa till och få föräldrarna att ändra sig eftersom barnet själv ska lära sig att hantera sin sjukdom. Och det är en typ av delaktighet.

Men delaktighet handlar också om att de anställda ska våga säga vad de tycker och kunna vara med och påverka sin arbetssituation, menar Erica Löfstedt.

– Det handlar om att dela med sig av sina erfarenheter, men även att våga vara osäker inför kollegor och ha modet att fråga om man till exempel är ny i yrket. På alla arbetsplatser finns ju en särskild företagskultur; “så här gör vi här… det har vi alltid gjort”. Med hjälp av teater kan den kreativa förmågan i varje individ bli synlig och det i sin tur kan innebära att man vågar tänka nytt och förhoppningsvis lösa problem på ett bättre sätt än tidigare.

– Skrattet är viktigt, fortsätter Erica. Med humor tittar teatergruppen på vår vardag utifrån och får oss att se med nya ögon på hur vi handlar i vårdsituationer.

### Humor ger igenkänning

På scenen i aulan på Sachsska fortsätter improvisationerna. Skådespelarna ber publiken ropa ord eller meningar som är typiska för arbetsplatsen och som de kan improvisera kring.

– Möte om avvikelser, säger en man publiken. Och genast börjar skådespelarna improvisera på temat “avvikelse gällande hygienföreskrifter”.

– För en tid sedan såg jag dig gegga runt i medicinburken, säger en av improvisatörerna. Och sedan gick du raka vägen till…. Han tystnar och ber publiken fylla i.

– Patienterna, ropar en kvinna i publiken.

– Ja, men alla mina patienter är….säger en annan skådespelare.

– Friska, fyller en man i publiken i.

– Ja, jag vet att det sannerligen är en avvikelse att ha friska patienter, kommer det blixtsnabbt från improvisatören. Och där börjar publiken klucka, i ett igenkännande, varmt skratt.

