---
content_type: article
date: 2010-10-05T02:27:00
title: 'Vad är hälsa?'
original_id: 15768
slug: vad-ar-halsa
image: "../images/apple-5_halsa_940x450-hb1.jpg"
image_caption: ''
author: Michael Nyhaga
friskfaktorer: ''
activity: ''
articles_teasers_2: []
article-teasers-list: []

---

Det finns en hel del olika uppfattningar om vad hälsa är. De flesta skulle nog säga att hälsa handlar om att må bra – kroppsligt, mentalt och möjligen även socialt.

Världshälsoorganisationen WHO bestämde 1946 att hälsa är “ett tillstånd av fullständigt fysiskt, psykiskt och socialt välbefinnande”. Nationalencyklopedin hänvisar till WHO:s definition.

> ett tillstånd av välbefinnande och goda kroppsfunktioner

Norstedts ordbok talar om “ett tillstånd av välbefinnande och goda kroppsfunktioner”. Prismas ordbok hävdar att hälsa är “kroppens tillstånd när den fungerar på bästa sätt utan sjukdomstecken eller tecken på avvikelser”.

### Olika syn på hälsa

Vissa, som den svenske hälsofilosofen Lennart Nordenfelt, tar ett helhetsgrepp och ser hälsa som en persons möjligheter att uppnå sina viktigaste mål. Freud talade på sin tid om hälsa som “förmåga till kärlek och arbete”.

“Det finns ingen definition av hälsa som gör det möjligt att entydigt skilja mellan ‘friska’ och ‘sjuka'”, konstaterar Socialstyrelsen i Hälso- och sjukvårdsstatistisk årsbok 2002. Det beror också på att hälsa även handlar om den egna upplevelsen, hur du själv upplever att du mår.

Men gemensamt för de flesta är att hälsa handlar om att må bra – kroppsligt främst, men säkert även mentalt och möjligen även socialt.

