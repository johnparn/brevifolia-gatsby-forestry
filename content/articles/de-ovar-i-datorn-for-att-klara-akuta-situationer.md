---
content_type: article
date: 2014-03-12T03:28:00
title: 'De övar i datorn för att klara akuta situationer'
original_id: 15611
slug: de-ovar-i-datorn-for-att-klara-akuta-situationer
image: "../images/visualsus1-940x450-hb1.jpg"
image_caption: 'Undersköterskan Mariam El Moghrabi har varit med och utvecklat datorprogrammet tillsammans med forskarna på Lunds tekniska högskola. Här visar hon det för sin kollega Heléne Ljungdahl.'
author: Torbjörn Uhlin
friskfaktorer: ''
activity: ''
articles_teasers_2: []
article-teasers-list: []

---

När det är på riktigt handlar det ofta om liv eller död på infektionskliniken på Malmö sjukhus. Därför tränar de anställda numera på datorn inför vardagliga och akuta situationer.

Infektionsklinikens avdelning 2 på Malmö universitetssjukhus tar emot mycket svårt sjuka. Patienter kan bland annat behöva hjälp av olika apparater för att kunna andas. Annan utrustning håller koll på hjärtrytm och andra livsviktiga fakta.

De anställda övar på de här arbetsuppgifterna vid datorn i ett slags datorspel som de utvecklat tillsammans med forskare. De använder sig av mätdata från olika medicinska utrustningar, och uppgifter om patientens tillstånd – och ska sen fatta beslut om rätt åtgärd.

– Ett problem hos oss är att det är svårt att få tillräcklig övning inför akuta sällanhändelser, säger Pia Andersson, sjuksköterska. Det finns interaktiva utbildningsprogram för medicinteknisk apparatur, men de upplever vi många gånger som tråkiga och torra, och använder mest som “uppslagsverk” och instruktionshjälp.

Målet är att de anställda genom spelet ska lära sig att förstå och hantera informationen från apparaten på rätt sätt, och därmed bli tryggare och agera mer patientsäkert vid oväntade händelser.

### Personal tände snabbt

När det gäller program för problemlösning, där man kombinerar tillståndet för patient och apparatens information, finns det inte särskilt mycket hjälpmedel.

– Det är även problem om flera ska gå utbildning samtidigt, och då utanför kliniken, säger Pia Andersson. Vi behöver ett verktyg som vi kan använda på arbetsplatsen.

Så när forskare vid Designcentrum, Lunds tekniska högskola kom med ett erbjudande om att vara med och utveckla visualiseringsverktyg i vården, anmälde klinikchefen direkt intresse. Han fick snabbt de anställda med sig. Alla insåg vilka möjligheter som finns med den här tekniken.

De bildade en projektgrupp med anställda som med hjärnstormning skapade olika scenarier på papper. Det gav grunden för lärandet, och allt översatte man sedan i datorprogrammet till interaktiva spelscener med en streckgubbe som patient. Allt har utvärderats av 18 undersköterskor, sjuksköterskor och läkare från avdelningen.

– Streckgubben är aktiv med färg och uttryck i ansiktet, och har andningsljud som hos patienter kopplade till en ventilator och med larm från övervakningsenheter, berättar Mariam El Moghrabi, undersköterska. Det är så verkligt att man blir indragen i scenerna. Tillståndet hos patienten och reaktioner på förändringar känns helt naturliga.

### Test av vändning

> Det är svårt att få tillräcklig övning inför akuta sällanhändelser

I programmet kan speldeltagaren till exempel välja att vända på patienten, och får då ett antal frågor om hur det ska gå till. Svaren och åtgärderna orsakar en direkt reaktion hos patienten. Anna-Klara Axelsson, sjuksköterska, startar programmet och visar. Deltagaren får en fråga: “Ska ni vara en, eller två, eller fler för att vända i detta läge?” Två ska väl funka, tycker deltagaren och väljer det. Men just i vändningsläget åker andningstuben ut och patienten går inte att rädda. Man borde alltså ha varit tre personer!

Ett annat insatsval gör att patienten efterhand blir allt sämre och hamnar i ett akut läge, med så kallat tubstopp. Frågan är: “Vad gör ni nu i detta läge?”.

Nödsignalen går. Annan personal anländer. De genomför olika åtgärder: handventilering, bronkoskopi och evakuering av slemplugg. Patienten blir bättre och det akuta läget är passerat. Datorn ger det uppmuntrande beskedet: “Grattis till ett väl utfört arbete”.

Nyttan med programmet blir tydligt när man ska lära upp de nyanställda som inte har någon vardagsrutin. Det är en djupt komplex vardag på kliniken som måste fungera och det är nödvändigt med återkommande övningar.

– Det är en hel rad olika kritiska scenarier som man ska lära sig att hantera, säger Anna-Klara Axelsson. Hjärt- och andningsstopp, till exempel, där man måste agera snabbt och effektivt. Forskning visar att högre utbildning hos de anställda minskar dödligheten hos patienterna.

### Bättre arbetsmiljö

Mariam El Moghrabi tycker att det har varit stimulerande att i samarbete med forskarna och tekniker utveckla träningsprogrammet – och att det har haft goda effekter på arbetsmiljön på avdelningen.

– När alla vet mer om vad de gör flyter arbetet på bättre, och alla får ökad trygghet och säkerhet i utförandet, säger hon.

Denna trygghet och säkerhet är extra viktig i de akuta skedena. Och i dagens vård får de anställda ta hand om allt fler och mer komplext sjuka patienter.

Anna-Klara Axelsson menar att andra kliniker bör kunna använda sig av den här metoden och bygga upp egna scenarier från sina verksamheter.

– Även andra yrkesgrupper som dagispersonal, väktare, hemtjänstpersonal, skulle kunna använda sig av konceptet, fyller Pia Andersson på. Tänk så praktiskt och lärorikt att skapa ett eget utbildningsprogram om psykiskt och fysiskt svåra lägen, om hotfulla situationer eller där det krävs snabba insatser.

