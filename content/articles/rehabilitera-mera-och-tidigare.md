---
content_type: article
date: 2014-11-10T11:33:00
title: 'Hållbara rehabmetoder som går att blanda'
original_id: 15805
slug: rehabilitera-mera-och-tidigare
image: "../images/rehab-broschyr_940x450hb1.jpg"
image_caption: ''
author: Marie Eriksson
friskfaktorer: ''
activity: ''
articles_teasers_2: []
article-teasers-list: []

---

– Det fanns de som dömde ut mig och sa att jag aldrig skulle kunna jobba igen.  
Det berättar Birgit Johansson i den nya rapporten Rehabilitera mera – och tidigare. Här kan man ta del av fem olika rehabmetoder för kommun och landsting.

Rehabmetoderna har tagits fram med hjälp av forsknings- och utvecklingsprogrammet Arbetslivsinriktad rehabilitering i kommuner och landsting. Huvudsyftet med programmet är att hjälpa sjukskrivna personer tillbaka till arbetslivet – på ett både snabbare och mer hållbart sätt.

Det här FoU-programmet är finansierat av AFA Försäkring och startade 2010, två år efter sjukförsäkringsreformen som introducerade den så kallade rehabiliteringskedjan.

Deltagare, projektledare för de fem olika forskningsprojekten som ingår och representanter från fack- och arbetsgivarhåll ger sin syn på programmet i rapporten Rehabilitera mera – och tidigare.

### Uträknad kom igen

[![Broschyren Rehabilitera mera - och tidigare.](https://www.suntarbetsliv.se/wp-content/uploads/2014/11/rehab-broschyr_161x205ab-1.jpg "Broschyren Rehabilitera mera - och tidigare.")](https://www.afaforsakring.se/globalassets/forskning/skrifter/f6332_rehabilitera_mera.pdf)En kväll hände plötsligt något som helt förändrade Birgit Johanssons liv. Hon jobbade inom hemtjänsten och skulle hjälpa en äldre kvinna att gå och lägga sig. Kvinnan tappar balansen och faller tillsammans med sin rullator tungt ner på Birgit Johanssons rygg. Sedan följde många år av sjukskrivning.

Idag har hon ett nytt jobb som cafévärdinna. Och har fått behandlingar mot sin smärta; behandlingar som hennes egen budget inte räckte till. Med hjälp av en stödperson och en amerikansk rehabmetod som inte tidigare har prövats på arbetsplatser i Sverige, _the Strenghts Model_, säger Birgit Johansson:  
– Nu är man på banan igen.

Hon ingick, tillsammans med ett fyrtiotal andra sjukskrivna personer från tre kommuner i Östergötland, i forskningsstudien Att ta tillvara förmåga – trots begränsning. Idag har så gott som alla deltagare kunnat börja arbeta igen.

> “Så mycket mer än att bara få prata av sig

### Aktiv roll som stödperson

Deltagarna i projektet har fått träffa “sin” stödperson under högst ett års tid. Om man lägger ihop den tiden, handlar det i genomsnitt om en veckas stödmöten för varje individ. Det gör metoden kostnadseffektiv.

Två stödpersoner, en beteendevetare och en sjukgymnast, har haft hand om ett tjugotal personer var i projektet. I Birgit Johanssons fall hjälpte stödpersonen henne med alltifrån att få fram pengar för speciell smärtbehandling till kontakt med arbetsgivaren.

Förmågan att se individen och samverka med andra aktörer har varit avgörande för framgången här – inte stödpersonens profession, enligt projektledaren.

### Ett smörgåsbord där allt går att blanda

Tanken med rehabmetoderna i forskningsprogrammet Arbetslivsinriktad rehabilitering i kommuner och landsting, är att arbetsgivaren ska kunna plocka ut de bitar som passar bäst och kombinera dem – allt efter individuella behov och arbetsplatsens förutsättningar. Här är en kort presentation av de fyra övriga rehabmetoderna:

Metoden _Sociala kontakter under sjukfrånvaron “på gott eller ont”_, fokuserar på värdet av den sjukskrivnes kontakt med chefer och arbetskamrater för att göra det lättare att komma tillbaka till jobbet.  
Den här kontakten behöver hålla hög kvalitet, det vill säga vara stödjande och konstruktiv. Och framför allt; utgå från och respektera den sjukskrivnes behov. Hur ofta och hur mycket vill individen ha kontakt med sitt jobb under sjukskrivningen? Vad mår personen ifråga bäst av?

Den tredje rehabmetoden heter _Tidig arbetslivsinriktad rehabilitering inom kommuner och landsting – företagshälsovårdens metoder och arbetssätt_. Bygger på företagshälsovårdens nära samarbete med arbetsplatsen, pekar på vikten av kontinuitet och långsiktiga relationer, på tidigt gjorda och realistiska handlingsplaner med individen i centrum.

Ibland räcker det inte med att till exempel få anpassade arbetsuppgifter eller byta avdelning för att kunna börja arbeta igen. Ibland behöver man helt vända blad. En annan arbetsplats och kanske även en annan bransch kan vara det som gör vägen tillbaka till arbetslivet mer realistisk och hållbar. Den fjärde metoden heter: _Rörlighet på arbetsmarknaden bland sjukskrivna_.

Men det bästa av allt är ju ändå om det inte behövs någon rehabilitering över huvud taget; att människor inte blir skadade, utslitna och sjuka av sina arbeten. För det krävs [balans mellan krav och resurser](https://osakollen.suntarbetsliv.se/arbetsbelastning/krav-och-resurser/). Och chefer som ser till att den balansen blir till konkret verklighet. Det är det som den femte metoden sätter fingret på, under rubriken: _Chefen, arbetsåtagandet och arbetsmiljön_.

