---
content_type: article
title: Glad sommar 2015
original_id: 15849
slug: glad-sommar-2015

---

Hängmatta, en sommardeckare, ett glas hallonsaft. Då piper det till i din mobil. Det är kollegan på jobbet som mejlar och frågar hur man gör med det nya rapporteringssystemet. Svarar du eller låter du bli?

Att alltid vara tillgänglig har blivit alltmer självklart i dagens arbetsliv, för de som har ett tjänstemannajobb. Och den utvecklingen har gått fort. För tio år sedan hade vi inte smarttelefoner. Då var man åtminstone tvungen att sätta på datorn för att kunna läsa mejl. Och för tjugo år sedan fick kollegan ringa till din hemtelefon för att fråga om rapporteringssystemet.

– Teknikutvecklingen har gjort det enklare att nå folk även när de inte är på arbetsplatsen. Men det behöver inte bara vara negativt, säger Constanze Leineweber, docent på Stressforskningsinstitutet vid Stockholms universitet.

Vissa upplever den tillgängligheten som positiv, och som en möjlighet att få en bättre balans mellan arbete och privatliv.

– Det kan ju ge större flexibilitet för den som har sådana arbetsförhållanden. På sommaren kan man kanske jobba en del hemifrån eller från landet, och hinna vara mer med sina skollediga barn.

Andra blir stressade och känner det som om de har arbetsuppgifter som aldrig vill ta slut. Constanze Leineweber leder en studie om konflikten mellan arbete och privatliv, och hur den konflikten påverkar hälsan.

– Resultaten visar bland annat att personer som upplever att det finns en sådan konflikt också har en sämre självskattad hälsa. Det gäller både män och kvinnor.

### Semesterråd från Stressforskningsinstitutet

Semester är en tid av återhämtning som alla anställda behöver. För den som har ett flexibelt arbete gäller det att sätta gränser så inte jobbet knaprar på den lediga tiden.

Stressforskningsinstitutet har sammanställt en liten skrift med goda råd för hur man bäst undviker stress under semestern. Här är några av dem:

*   Sänk ambitionsnivån och ta dig mer tid att vara spontan, och tid att vara för dig själv eller tillsammans med andra.
*   Gör en plan för hur du tänker hantera jobbet på semestern, innan semestern börjar.
*   Berätta för dina kolleger hur du tänker hantera jobbet på semestern och hur du tänker kring det.

Att vara tillgänglig efter arbetstid gäller förstås främst tjänstemän. Många har fortfarande ett jobb som kräver att de är på plats för att kunna utföra det mesta av jobbet. Det gäller stora yrkesgrupper som lokalvårdare, undersköterskor, sjuksköterskor. Så de kan ligga kvar i hängmattan när det piper i mobilen.

