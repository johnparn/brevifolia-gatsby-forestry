---
content_type: article
title: Kortspel gör både personal och patienter till vinnare
original_id: 15753
slug: kortspel-gor-bade-personal-och-patienter-till-vinnare

---

På Alingsås lasarett får medarbetarna möjlighet att lyfta viktiga frågor med hjälp av ett spel. Syftet är att få igång reflektioner som bidrar till bättre arbetsmiljö och patientbemötande. 2011 fick spelet ett hedersomnämnande i Du och jobbets tävling Bästa arbetsmiljöidén.

Idén att utveckla ett spel kom 2009 då Carin Carlehed, arbetsmiljöhandläggare, och Marie Falk, kvalitetsutvecklare på lasarettet, fick som gemensam uppgift att anordna en utbildning som skulle handla om etik och bemötande.

– När vi kopplade ihop våra professioner såg vi helheten med andra ögon. Dessutom fick vi en gemensam chef som tyckte att det var viktigt att vi tänkte på att alla delar av organisationen påverkar varandra, menar Marie Falk.

> Vi ville bort från stuprörstänket och i stället koppla ihop allt så att helheten blir begriplig för medarbetaren

– Vi ville bort från stuprörstänket och i stället koppla ihop allt så att helheten blir begriplig för medarbetaren. Det tror vi ger bättre effekter både för arbetsmiljön och verksamhetsutvecklingen, säger Carin Carlehed.

### Viktigt att lyfta styrkorna

Istället för en utbildning blev det alltså ett spel som fick namnet Samspelsdialogen, VG-spelet för en god kommunikation. Det är Marie Falk och Carin Carlehed som själva tagit fram spelet. Båda är utbildade sjuksköterskor och har jobbat länge i vården. De har också arbetat som chefer och har en lång erfarenhet av arbetsmiljöfrågor och verksamhetsutveckling.

– Jag har jobbat med exempelvis psykosociala arbetsronder och Marie har jobbat med vårdutveckling, säger Carin Carlehed.

Tack vare sina gemensamma kunskaper har de tillsammans kunnat lyfta fram de frågor som är viktigast att reflektera över. Dessa har de sedan delat upp i fyra kortlekar som lyfter olika områden; etik och bemötande, ledarskap, medarbetarskap och god vård. För de anställda som har mer administrativa arbetsuppgifter finns en kortlek som är anpassad efter deras behov. På varje kort finns ett ordspråk eller ett påstående, exempelvis ” Jag känner till vad mitt och arbetsplatsens uppdrag är och bidrar till att nå målen”.

– Det var viktigt för oss att det skulle vara positiva påståenden på korten, eftersom det skulle bidra till att tydliggöra det hälsofrämjande syftet.

Västra Götalandsregionens styrdokument har också använts som grund.

– Spelet syftar till att lyfta fram de värden vi vill att vårt arbete ska utgå ifrån. Därför har vi utgått ifrån Västra Götalandsregionens värdegrund, personalvision och chefskriterier när vi utformat spelet, säger Marie Falk.

### Reflektionen är viktigast

Arbetsgruppen delas in i tvärprofessionella mindre grupper. En utbildad samtalsledare har i uppgift att se till att alla i gruppen får komma till tals och att tiden hålls. Tanken med korten är att först ge möjlighet till individuell reflektion. Därefter reflekterar deltagarna gemensamt i smågrupper för att sedan summera i storgrupp. Deltagarna får inledningsvis läsa alla kort och därefter välja vilka de vill jobba med.

– I bland kan det vara svårt att formulera tankar själv. Korten hjälper till att öppna en dialog där deltagarna får fundera på vad som är viktigt för samarbetet och för att bidra till att de gemensamma målen uppfylls, säger Carin Carlehed.

Alla kortlekar mynnar ut i att man berättar vad som är viktigt för en själv. Spelar man spelets alla delar får man en förståelse för helheten. Det skapar en känsla av sammanhang, KASAM.

– Det är en bra grund för god hälsa och hjälper medarbetarna att få en förståelse för helheten.

Spelet kan användas på olika sätt och för olika syften, exempelvis bemötandeutbildningar, medarbetardagar, vid psykosocial arbetsmiljökartläggning eller för reflektionsstunder.

### Sprider sig till andra arbetsplatser

Nästan alla cirka 600 medarbetare på Alingsås lasarett har spelat Samspelsdialogen, VG-spelet för en god kommunikation. På de senaste medarbetardagarna utvärderades spelet. Det visade sig att de flesta var väldigt positiva. Att det satte igång diskussioner och att det blir mer konstruktivt var några av åsikterna som kom fram.

Spelet använts numera även på andra arbetsplatser inom Västra Götalandsregionen. Det finns för närvarande 40 utbildare som sprider det vidare. Dessutom är Marie Falk och Carin Carlehed inbjudna för att berätta om spelet på olika seminarier. De är också en av fem finalister i Du och jobbets tävling Bästa arbetsmiljöidén.

**Vill du veta mer om samspelsdialogen?  
**Maila till carin.carlehed@vgregion.se eller marie.falk@vgregion.se

