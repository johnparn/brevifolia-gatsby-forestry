---
content_type: article
title: Riskbedöm med energianalys
original_id: 15795
slug: riskbedom-med-energianalys

---

Arbetsmiljön i simhallar är ofta ansträngande med höga temperaturer och luftfuktighet. Nu kräver Konsumentverket en riskanalys för både badgäster och anställda. I Angereds nya simhall har man tagit kraven på allvar.

Konsumentverket begär sedan 2012 att simhallar gör en riskanalys för gästernas säkerhet. På den nya anläggningen Angered Arena utanför Göteborg inkluderar de också personalens säkerhet, eftersom personalen ingår i leveransen av tjänsten.

— Skillnaden mot en arbetsmiljörond är att i riskanalysen går vi djupare in och tittar på hur riskerna ser ut, säger Gunnar Svensson, enhetschef på Angered Arena.

Han har använt sig av en metod för riskanalysen som kallas energianalys. I den tittar man på tre faktorer; människa, teknik och organisation.

För att en person ska bli skadad måste den ha blivit påverkad av någonting. Det kan vara att den blev träffad av något som föll från taket eller att personen själv föll eller halkade. Hur stor skadan blir beror på hur stor energi som han eller hon drabbades av. Metoden går därför ut på att titta på de möjliga energier som någon i lokalerna kan råka ut för.

### Riskanalysgrupp med chef och skyddsombud

De som gör själva analysen är den riskanalysgrupp som Gunnar Svensson har satt samman. Där ingår personer från arbetsgivarsidan, personal och huvudskyddsombud.

— Det börjar med att hela riskanalysgruppen går in i en tom lokal. Tillsammans använder vi våra olika erfarenheter och kunskaper för att ta reda på vilka risker som finns där inne, säger Gunnar Svensson.

> Den första punkten på checklistan är energin gravitation

De börjar med att lista alla som jobbar i lokalen, med olika befattningar. Sedan går de igenom vilka arbetsuppgifter de normalt utför, men också udda uppgifter vid till exempel störningar i lokalen.

För att hitta tänkbara risker utgår de ifrån en checklista. Gunnar Svensson ger ett exempel där analysgruppen står vid bassängytan vid hopptornet.

— Den första punkten på checklistan är energin gravitation. Kanske finns ett föremål som kan falla ned på medarbetaren eller en gäst. Det kan också vara att gästen eller medarbetaren i sig utgör en energi som i sin tur kan falla ned på någon annan.

### Riskerna rangordnas efter risk och konsekvens

Tillsammans går de igenom alla punkterna på checklistan vid olika ställen i lokalen. Resultatet blir en lista med tänkbara risker utan någon rangordning. Därefter gör man en uppskattning av hur pass stor sannolikhet det är att risken inträffar och vilken konsekvens risken får om den gör det. Stora risker eller sådana som får allvarliga skador om de inträffar, ska bort.

— Att helt ta bort alla typer av risker går inte. Här är till exempel öppet vatten eftersom det är en simhall. Det innebär i sig alltid en risk. Men vi får göra vad som går för att skydda människor från fara. Övriga risker får vi varna för.

Första gången de gjorde riskanalysen på Angered Arena var ett halvår efter att de hade flyttat in i lokalerna. I analysen ingår också att se om det finns psykosociala problem. Det visade sig att många i personalen ofta upplevde stress, och orsaken var låg bemanning. Det ledde till att Gunnar Svensson anställde ytterligare sex personer för att få en rimlig arbetsbörda.

### Badvärd ett socialt jobb

Huvudskyddsombudet Samuel Bohlander ingår i Gunnar Svenssons riskanalysgrupp. Numera jobbar han heltid som huvudskyddsombud, men har jobbat som badvärd sedan 2004.

— Det är ett otroligt socialt jobb oavsett om man jobbar i badet eller i receptionen. Vår uppgift består mycket av att förebygga risker för gästerna och det gör man bäst genom att gå runt och prata med dem, säger Samuel Bohlander.

När personalen flyttade in i de nya lokalerna i mars 2013 fanns inga bord eller stolar i personalutrymmena, inga arbetskläder eller utrustning. De visste att det skulle bedrivas simundervisning och vattenträning, men inte i vilken form eller omfattning, och det fanns heller inga fasta rutiner.

I dag har rutinerna fallit på plats och det pågår verksamhet i alla lokaler. Det finns ett gym, ett gruppträningsrum och en ishall. Men störst är förstås badet med sina nio bassängytor.

### Värmen som påverkar mest

När gästerna kommer in i simhallen upplever de den inte som så stor eftersom den är indelad i tre zoner. Inne i lokalen är det varmt. Vattnet är runt 30 grader, och i luften är det ungefär det samma med hög luftfuktighet. Från vattenfallet mellan hoppbassängen och aktivitetsbassängen hörs ett plaskande ljud och bubbelpoolerna surrar. Även när det inte är många besökare här är det ett ganska högt bakgrundsbuller. Med mycket besökare blir ljudet ännu högre.

> Nu har vi infört ett rotationsschema

En blå lite sluttande vägg avgränsar den första zonen mot den andra där 25-metersbassängen ligger. Inbyggt i väggen ligger ett rum för badvärdarna som är till för återhämtning. Här inne är lufttemperaturen normal och det är tyst. Kontrasten mot miljön utanför är stor. Stora fönster ut mot poolerna gör att det går att ha uppsikt här inifrån.

— Det är värmen som tar en. Förut roterade vi i zonerna om någon behövde en paus. Men vi tål alla olika mycket och det kunde bli oregelbundet. Därför har vi nu infört ett rotationsschema.

### Tillbud bland gästerna påverkar också

Samuel Bohlander jobbar mycket för att få fram statistik kring incidenter och händelser. Inom Göteborgs stad finns ett system för att rapportera arbetsskador och tillbud bland personalen. Men där rapporteras inte sådant som är relaterat till gästerna.

— Jag tänker att om det inträffar mycket incidenter kring gästerna så påverkar det även personalen. Har vi till exempel flera drunkningstillbud så undrar i alla fall jag hur personalen laddar om batterierna.

Tillsammans med kollegan Charlotta Palm, från ett annat av kommunens bad, har han därför tagit fram en händelserapport i ett pilotprojekt.

— Fördelen med att ha en gemensam blankett inom kommunen, är att oberoende vilken anläggning du som personal kommer till, är rutinerna lika. Det underlättar för våra medarbetare. Utifrån statistiken kring gästernas händelser kan vi diskutera med chefer hur personalen påverkas.

> Utan anmälningar kan inte cheferna se att det finns problem

Men allt det här bygger på att saker och ting anmäls och det påminner Samuel Bohlander ständigt personalen om.

— Ibland händer det att personalen klagar på att inget händer och inga förändringar görs. Men utan anmälningar kan inte chefer och andra ansvariga se att det finns problem. Behöver det göras förändringar i ventilationen till exempel så är det en stor fråga för förvaltningen och då måste vi bidra med underlag för att kunna ta sådana beslut, säger Samuel Bohlander.

Energianalys – så funkar det
----------------------------

Riskanalysen som personalen har använt på Angered Arena utgår från en så kallad energianalys. Tanken är att en person som blir skadad har blivit utsatt för en påverkan av någonting och det kallar man för en energi. Exempel på sådan påverkan är:

*   Att någonting faller ner
*   Linjära och roterande rörelser från till exempel en rörlig maskindel
*   Lagrat tryck från gas, ånga, vätska och fjädrar
*   Elektrisk spänning
*   Värme och kyla
*   Brand och explosion
*   Kemisk påverkan
*   Strålning
*   Övrigt – till exempel människors rörelser, vassa eller spetsiga föremål, risk för att halka och snubbla

