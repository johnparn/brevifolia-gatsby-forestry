---
content_type: article
date: 2020-06-02T09:58:16
title: Nu tackar jag inte nej till att träffa vänner
original_id: 47950
slug: nu-tackar-jag-inte-nej-till-att-traffa-vanner
image: "/content/images/2000x1000-marika-holmefalk-foto-bjorn-larsson-roswall-tt.jpg"
image_caption: Jag fick nya kunskaper om återhämtning och hur viktigt det faktiskt är, säger Marika Holmefalk , ny i yrket som sjuksköterska, om kursen hon gått som bygger på ny forskning.

friskfaktorer:
activity:
author: Teres Hallman
---

Stress och återhämtning – som nyexaminerad sjuksköterska kan det vara viktigt att hålla koll på den balansen. På Sahlgrenska sjukhuset i Göteborg får de gå en särskild utbildning för det. Marika Holmefalk är en av dem.

Att ta det lugnt på morgonen, att gå ifrån en stund på jobbet om det blir för stressigt, och att ha kul och träffa vänner – det är sådant som är viktigt för att orka, tycker sjuksköterskan Marika Holmefalk.

Som ny sjuksköterska på en arbetsplats är det många nya rutiner att sätta sig in i. Dessutom kan det vara stressigt, och många jobbar oregelbundna arbetstider.

En nyexaminerad sjuksköterska som kommer ut på sin första arbetsplats möter den här situationen för första gången. Marika Holmefalk berättar hur det var för henne att börja på Psykiatri Affektiva-avdelningen på Sahlgrenska universitetssjukhuset i Göteborg.

— Det var nervöst och spännande med mycket nya intryck. Jag ville göra bra ifrån mig och inte göra fel. Man kan ju inte allt och vi läste inte så mycket psykiatri under utbildningen. Men jag hade bra kollegor att fråga och stort stöd från min chef. Med tiden började jag känna mig tryggare i min yrkesroll.

Marika Holmefalk gick den introduktionsutbildning som alla nya sjuksköterskor går på Sahlgrenska universitetssjukhuset. Då fick hon också möjlighet att vara med i forskningsprogrammet Bäddat för kvalitet. Där ingick ett återhämtningsprogram om sömn, stress och återhämtning.

### Lugn start på dagen

Kursdeltagarna fick bland annat lära sig om betydelsen av bra sömn och vad som påverkar den.

— Jag har inte problem med att somna. Men om det har varit en stressig på jobbet kan det påverka hur bra jag sover under natten. På kursen lärde jag mig att varva ner inför läggdags, men också att starta dagen lugnt på morgonen, säger Marika Holmefalk.

> Nu fokuserar jag på att starta dagen i lugn och ro.

På utbildningen fick hon lära sig att tänka till kring en lugnare morgonrutin. Ett av tipsen hon testade var att plocka fram kläder och fixa matlådan kvällen innan.

— Tidigare kunde det hända att jag ställde klockan så att jag fick springa till bussen. Nu fokuserar jag på att starta dagen i lugn och ro i stället. Det påverkar hela resten av dagen så att den blir lugnare.

### Lämna jobbfunderingarna på jobbet

Återhämtning var också något som de fick lära sig mer om. Under stressiga perioder är det bra att ta mikropauser för att få återhämtning. Det var något som Marika Holmefalk fick lära sig redan under sjuksköterskeutbildningen. Men hon upplever att det nu sjönk in bättre.

— På kvällen är vi inte så många som jobbar. Då kan det bli stressigt när jag ska dela ut mediciner och flera patienter samtidigt behöver samtal. Att gå ut från avdelningen en kort stund eller gå ut på balkongen var ett tips vi fick, och ibland gör jag det. Jag känner att det hjälper mig att sänka pulsen och ta bort tunnelseendet.

Att börja som ny sjuksköterska innebär ofta att börja jobba oregelbundna arbetstider. Det är lätt att känna sig trött efter arbetspass och därför bara gå hem och vila. Men under introduktionsprogrammet fick de tips om att även fysiska aktiviteter kan underlätta återhämtning.

—  Nu tackar jag inte nej till att träffa vänner eller hoppar över träning även om jag känner mig trött. Det är sådant som ger energi istället för att bara sitta hemma med tankar på arbetet.

### Bra att diskutera med andra

Deltagarna blev uppmanade att testa olika rutiner och metoder till nästa utbildningstillfälle. Sedan fanns tid att prata och utbyta erfarenheter med varandra.

— Diskussionerna var jättebra. Det var en öppen stämning mellan oss så det var väldigt givande, säger Marika Holmefalk.

Ett av tipsen som en av de andra berättade om var att dämpa belysningen på kvällen. Det gör hon fortfarande.

— Det bästa för mig var att jag fick nya kunskaper om återhämtning och hur viktigt det faktiskt är. Det är inte bara något som man ska ta tag i till helgen utan återhämtning behöver man varje dag.

### Bra stöd för chef

Marika Holmefalks chef Lise-Lott Westberg är också nöjd med återhämtningsprogrammet. Hon märker på sina medarbetare att det är en stressig tid att vara ny som sjuksköterska. För att underlätta planerar hon alltid att nya får gå bredvid en erfaren sjuksköterska som kan alla rutiner i början.

> Det är viktigt att få en bra introduktion

[![](https://www.suntarbetsliv.se/wp-content/uploads/2020/06/200x220-lise-lott-westberg.jpg)](https://www.suntarbetsliv.se/wp-content/uploads/2020/06/200x220-lise-lott-westberg.jpg)— Det är viktigt att få en bra introduktion, och som chef kan det ibland vara svårt att få tillräckligt med tid till det. Introduktionsprogrammet är ett stort stöd för mig som chef, säger Lise-Lott Westberg.

Två grupper av nyexaminerade sjuksköterskor har hittills fått gå återhämtningsprogrammet sedan starten hösten 2017.

Nu har sjukhuset tagit beslut att fortsätta med programmet som en ordinarie del i introduktionsutbildningen för alla nyanställda sjuksköterskor.

_Läs mer om forskningen bakom återhämtningsprogrammet i artiklarna:  [Återhämtning – mer än bara vila](https://www.suntarbetsliv.se/forskning/organisatorisk-och-social-arbetsmiljo/aterhamtning-mer-an-bara-vila/), samt [Handbok för återhämtning.](https://www.suntarbetsliv.se/forskning/organisatorisk-och-social-arbetsmiljo/handbok-for-aterhamtning/)_
