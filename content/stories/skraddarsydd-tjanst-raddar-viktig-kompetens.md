---
content_type: article
date: 2021-08-16T10:36:29
title: Skräddarsydd tjänst räddar viktig kompetens
original_id: 58338
slug: skraddarsydd-tjanst-raddar-viktig-kompetens
image: "/content/images/2000x1000-ingela-andersson-foto-mattias-andersson-maddoc-photography.jpg"
image_caption: Ingela Andersson har arbetat som sjuksköterska i många år i Region Kalmar län. Efter en hjärntumör som gav bestående hörselnedsättning har hon nu en personlig tjänst i regionens träningscenter.
friskfaktorer: ""
activity: ""
articles_teasers_2: []
article-teasers-list: []
author: Anna Wettergård
---

Region Kalmar län erbjuder personliga tjänster till äldre medarbetare som fått nedsatt arbetsförmåga. “Det här är ett sätt för våra medarbetare att finnas kvar i ett sammanhang och må bra de sista åren i arbetslivet”, säger HR-strategen Vala Helgadóttir Lindén.

– Genom det här fönstret ser jag rätt in i scenariorummet. Och genom det andra fönstret ser jag ut över hela Kalmar sund. På morgonen ser jag soluppgången över sundet – det är helt fantastiskt!

Ingela Andersson visar runt i manöverrummet på Region Kalmar läns kliniska träningscenter. Till centret kommer vårdpersonal för att träna på sådant som de behöver kunna i sina arbeten. Här finns dockor och vårdutrustning – allt som behövs för att öva in rätt rörelser och rätt bemötande.

Men resten av tiden, när det inte är övning här – då är manöverrummet istället kontor. Ingela Andersson har nämligen fått flytta in här, som en del av hennes personliga tjänst som administratör.

### Jobbat i regionen sedan 1977

Ingela Andersson har jobbat inom regionen sedan 1977; som sjuksköterska sedan 1981. Hon har också jobbat en tid som fackrepresentant och skyddsombud för Vårdförbundets räkning.

Men för några år sedan drabbades hon av en godartad hjärntumör. Hon tappade hörseln på ena örat och fick hörapparat på det andra. Sedan dess har hon varit väldigt ljudkänslig. Att hela tiden behöva anstränga hörseln ger dessutom ett ständigt stresspåslag.

Det blev tydligt i hennes arbete i primärvården, där hon fick arbeta mycket med telefonrådgivning. Det var så jobbigt för hörseln, och skapade en sådan inre stress, att hon till slut drabbades av utmattningssyndrom.

### HR ordnade en personlig tjänst

– Då tog sjukhusets HR mig under sina vingar och såg om de kunde hitta en personlig tjänst till mig.

Personliga tjänster är något som Region Kalmar län erbjuder vissa medarbetare över 55, som fått nedsatt arbetsförmågan i sin ordinarie tjänst. Den personligt anpassade tjänsten har lägre krav på prestation, och finns kvar fram till pensionen.

Ingela Andersson fick testa flera olika saker – bland annat administration och it – men de öppna kontorslandskapen fungerade inte för henne. Till slut hittade hon rätt, när hon landade på det kliniska träningscentret.

– Jag stöttar kollegor och chef i det som de behöver hjälp med. Jag utvecklar system, kommer med nya idéer, beställer varor, förbereder dockor och ser till att allt flyter. Allt för att de som jobbar här ska kunna göra sitt jobb – det vill säga sköta sina instruktörsuppgifter.

### En viktig resurs

Att ta en personlig tjänst var inte självklart, berättar hon.

– Jag strävade emot först, eftersom det kändes som ett bakslag. Men när jag träffade min nuvarande chef kände jag mig helt trygg – och nu känns det jättebra! Här kan jag arbeta i eget tempo, planera mina egna dagar, och stänga min dörr om det är mycket ljud runtomkring.

![Två kvinnor på sjukhuskontor står med ryggarna mot varandra och sträcker sig efter något.](https://www.suntarbetsliv.se/wp-content/uploads/2021/06/750x400-ingela-andersson-personlig-tjanst-foto-mattias-andersson-maddoc-photography.jpg)

_Ingela Andersson trivs med sin personliga tjänst på Länssjukhuset i Kalmar\_\_._ _Till höger kollegan Maria Andersson. Foto: Mattias Johansson/Maddoc Photography_

Träningscentrets chef, Marie Åberg Petersson, tycker att Ingela Andersson är ett mycket välkommet tillskott.

– Ingela är en viktig resurs till oss alla. Hon är med och bidrar till och utvecklar vår verksamhet, med många kontakter och arbetslivserfarenhet. Det känns viktigt att ta vara på och att hjälpa medarbetare – det vinner vi alla på.

### 40 anpassade tjänster

Region Kalmar län har omkring fyrtio personliga tjänster tillsatta just nu, vilket är ungefär så många som de brukar ha. Det berättar regionens HR-strateg Vala Helgadóttir Lindén.

[![](https://www.suntarbetsliv.se/wp-content/uploads/2021/06/200x220-vala-helgadottir-linden.jpg)](https://www.suntarbetsliv.se/wp-content/uploads/2021/06/200x220-vala-helgadottir-linden.jpg)– Det här är ett sista steg i rehab-processen, när alla andra möjligheter är uttömda. Det blir ett sätt för medarbetaren att slippa gå ut i arbetslöshet. Att finnas kvar i sammanhanget och må bra de sista åren i arbetslivet.

För att vara aktuell för en anpassad tjänst ska man ha arbetat länge i regionen, vara äldre än 55 år, och ha en permanent funktionsnedsättning. Man ska också ha provat andra lösningar för att kunna ha kvar sin ordinarie tjänst – som tekniska hjälpmedel och anpassade arbetstider.

### Dubbel vinst

Den personliga tjänsten finansieras helt av regionen. Det är något som skiljer dem från så kallade anpassade tjänster, som bygger på ungefär samma upplägg men som delvis finansieras av Arbetsförmedlingen.

– Det blir en mänsklig vinning för personen, men det blir också en vinst för oss. Det blir ett sätt att få ha kvar kompetensen i regionen, och ta tillvara på den erfarenhet som finns.

Det varierar vad som ingår i de anpassade tjänsterna, men många av uppgifterna är enkla. Det kan handla om att hjälpa till med konferensrum eller i kök. Det kan också vara service och administrativa tjänster.

– Jag kommer tidigare från Samhall, så det ligger mig varmt om hjärtat att tillvarata människors arbetsförmåga. Jag tycker att det här är en fantastisk möjlighet för människor att slippa tvingas avsluta sitt yrkesliv i förtid, avslutar Vala Helgadóttir Lindén.
