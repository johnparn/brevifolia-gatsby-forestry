---
content_type: article
date: 2020-12-15T10:49:05
title: Julfirande som lyser upp i coronavintern
original_id: 53071
slug: julfirande-som-lyser-upp-i-coronavintern
image: "/content/images/2000x1000-hallstavik-foto-pontus-lundahl-tt.jpg"
image_caption: – Även den som har en demensdiagnos har sina sinnen och minnen kvar, och alla dessa sinnesintryck betyder mycket. Det gör jobbet lättare för personalen också, eftersom den som är glad faktiskt mår bättre. Det säger vårdbiträdet Carina Ufhäll på August Jansgården. Hon får medhåll av chefen Kejo Aho.
friskfaktorer:
activity:
author: Anna Wettergård
---

Skypelucia, utomhuskonsert med trumpetspel och livesänd julotta. På äldreboenden runt om i landet gör man allt för att både boende och personal ska få en så strålande jul som möjligt – trots allt som coronaåret innebär.

[![](https://www.suntarbetsliv.se/wp-content/uploads/2020/12/200x220-kejo-aho.jpg)](https://www.suntarbetsliv.se/wp-content/uploads/2020/12/200x220-kejo-aho.jpg)– Bara man kommer gående här i korridoren så känner man doften av pepparkakor. Det sprider glädje i hela byggnaden – både för personalen och för de boende.

Kejo Aho, enhetschef på August Jansgården i Norrtälje, berättar att byggnaden redan är fylld av julstämning. De boende har – tillsammans med personalen – bakat lussebullar, hängt upp nejlikedoftande apelsiner och byggt granristomtar. Fönstren är dekorerade med julmotiv och snart kommer granen upp. I dagrummet sprakar det från den öppna spisen, som är extra uppskattad så här års.

– Vi har ju fått tänka om på grund av corona. I vanliga fall är det vissa av våra äldre som åker hem till sina anhöriga över julen, eller så kommer de anhöriga hit – men så blir det ju inte i år. Vi vill inte att det ska påverka dem alltför negativt, så vi har extra mycket julaktiviteter här istället, fortsätter Kejo Aho.

På julafton brukar man boka med långbord för alla som är kvar på boendet, men riktigt så blir det inte heller i år.

– Nu har vi spritt ut oss, så i år kommer vi att ha tre bord i olika utrymmen. Men det kommer att vara julpyntat överallt, och personalen kommer att sitta och äta tillsammans med de äldre. Så de kommer inte att sakna gemenskap.

### Dubbla julbord på Strandgården

Även på Strandgården Vård och Omsorg i Orust har man en jul med extra allt i år, för att kompensera för det som pandemin har inneburit. Här har man redan haft ett julbord, och ett till är planerat på julafton.

Och det är boende själva som står för det mesta av julstöket.

[![](https://www.suntarbetsliv.se/wp-content/uploads/2020/12/200x220-Alexander-Fall.jpg)](https://www.suntarbetsliv.se/wp-content/uploads/2020/12/200x220-Alexander-Fall.jpg)– Det är de som bakar, och lagar all mat till julbordet från grunden. Det kommer verkligen härliga dofter från köket, säger enhetschefen Alexander Fåll.

Han, och kollegan Ann-Christin Eriksson berättar att hela december har varit präglad av julmys. En av höjdpunkterna har varit en julkalender med 24 olika aktiviteter; allt ifrån att göra lackstämplade julkort till att klä granen – och så en julig frågesport.

Och på julafton kommer tomten, så klart. Varje boende har en i personalen som kontaktperson, och kontaktpersonen har fått ansvara för att köpa personliga julklappar till de boende.

Men det är inte bara personalen som kommer med uppvaktning. På onsdagar brukar en grupp från kyrkan komma och ha konsert, och så även i jul. Men i år håller musikanterna till utomhus, medan de boende sitter innanför dörrarna och lyssnar, inbäddade i filtar. Å andra sidan har kyrkogruppen med sig både trumpeter att spela på för lite extra juleklang, och presenter till de boende.

I vanliga fall brukar en närbelägen förskola också komma och lussa för de äldre, men i år får det ske digitalt istället. Det blir en livesänd luciashow, över Skype.

[![](https://www.suntarbetsliv.se/wp-content/uploads/2020/12/200x220-Ann-Christin-Eriksson.jpg)](https://www.suntarbetsliv.se/wp-content/uploads/2020/12/200x220-Ann-Christin-Eriksson.jpg)All denna julstämning är till glädje även för personalen.

– Om hyresgästerna blir glada så blir jobbet också mycket lättare, säger Ann-Christin Eriksson.

– Ja, och det är jättefin julstämning här. På morgonen när man kommer hit är det mörkt ute, och då är det fantastiskt att se allt ljus i fönstren, säger Alexander Fåll.

### Julnostalgi på Björkliden

På Björklidens äldreboende i Alvesta är julstämningen också på topp, även om inget är som vanligt. I vanliga fall har de en träffpunkt med gäster utifrån som både får delta i och leda aktiviteter. Men i år sker allt inom huset.

Enhetschef Maggan Östlund och undersköterska Camilla Spång berättar att ändå har skapat ett välmatat decemberprogram för de boende.

[![Maggan Östlund och Camilla Spång står framför en julgran](https://www.suntarbetsliv.se/wp-content/uploads/2020/12/750x400-Maggan-ostlund-Camilla-Spang-bjorkliden.jpg)](https://www.suntarbetsliv.se/wp-content/uploads/2020/12/750x400-Maggan-ostlund-Camilla-Spang-bjorkliden.jpg)

– Igår öppnade vi en väska med gamla julbonader och hade lite julberättelser om jular förr i tiden. Många kände igen sig från när de var unga, berättar Maggan Östlund.

De boende har också fått göra sådant som att pynta pepparkakshus, skapa julgrupper med blommor och pyssla ihop julkort till sina anhöriga. Och på juldagen blir det traditionsenlig julotta. Fast i år är den digital – livesänd från ortens kyrka.

Men på julafton, då ligger fokus på maten och klapparna. Maten lagas på plats i det lilla köket, och dofterna sprider sig över hela byggnaden.

I vanliga fall får de boende ta julmat själva från en stor buffé men den här gången får de istället maten serverad på tre olika tallrikar. En med förrätt, en med varmrätt och en med efterrätt. Och istället för att sitta alla i samma rum är de uppdelade på flera rum.

– Vi får jobba på lite annorlunda sätt nu, men vi kan ändå sätta guldkant på tillvaron. Det kan vara så enkelt som att vi hjälper en av de boende att ta fram en julduk och stryka den, säger Camilla Spång.

> Allt det här juliga uppskattas både av personalen och av de boende

– Ja, det är en härlig julstämning här nu. Allt det här juliga uppskattas både av personalen och av de boende, fortsätter Maggan Östlund.

### Personalen får uppskattning

För personalen på de olika äldreboendena har det här året naturligtvis också inneburit stora påfrestningar, och de får alla extra uppskattning och uppvaktning av sina arbetsgivare. Det är allt från presentkort och julklappar till hyllningar på intranätet och julbrev.

– De har så mycket kärlek och omtanke med sig i arbetet. De har ett svårt uppdrag, speciellt i år, men de gör det väldigt bra, säger Ann-Christin Eriksson.

Kejo Aho är inne på samma tanke:

– Det är tufft att jobba nu under corona, och personalen behöver uppmärksammas. De behöver få höra att de verkligen gör en bra insats.

[![Två personer ur personalen pyntar ett fönster på ett äldreboende](https://www.suntarbetsliv.se/wp-content/uploads/2020/12/750X400-hallstavik-2-foto-pontus-lundahl-tt.jpg)](https://www.suntarbetsliv.se/wp-content/uploads/2020/12/750X400-hallstavik-2-foto-pontus-lundahl-tt.jpg)

_Kejo Aho fixar julfint i fönstren, tillsammans med vårdbiträdet Carina Ufhäll._
